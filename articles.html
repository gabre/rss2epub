<!DOCTYPE html>
<html>
<head>
    <style>
        body { font-family: Arial, sans-serif; line-height: 1.6; margin: 0 auto; max-width: 800px; }
        h1 { text-align: center; color: #444; }
        .article { margin-bottom: 40px; }
        .title { font-size: 24px; font-weight: bold; margin-bottom: 10px; }
        .categories { font-size: 14px; color: #555; margin-bottom: 10px; }
        .summary { font-size: 16px; font-style: italic; margin-bottom: 20px; }
        .content { font-size: 14px; line-height: 1.8; }
    </style>
</head>
<body>
    <h1>Régi és új</h1>
    
    <div class="article">
        <div class="title">Régi és új</div>
        <div class="categories">egyéb</div>
        <div class="summary">&#8220;&#8230; similis est homini patrifamilias, qui profert de thesauro suo nova et vetera&#8221;( Mt 13,52). &#8220;&#8230;hasonló ahhoz a családfőhöz, aki kincstárából régi és új dolgokat hoz elő&#8221;. Érdemes az interneten rákeresni a &#8220;nova et vetera&#8221; szavakra. A találatok között van &#8230; <a href="https://www.matthaios.hu/regi-es-uj/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><span style="color: #1d1d1d; font-size: medium;">&#8220;&#8230; similis est homini patrifamilias, qui profert de thesauro suo nova et vetera&#8221;( Mt 13,52). &#8220;&#8230;hasonló ahhoz a családfőhöz, aki kincstárából régi és új dolgokat hoz elő&#8221;. Érdemes az interneten rákeresni a &#8220;nova et vetera&#8221; szavakra. A találatok között van jelentős teológiai folyóirat, és ott van az a könyvkiadó is, amely újonnan kiadta az 1962-es breviáriumot. Ez a blog is a &#8220;Régi és új&#8221; nevet választotta, arra utalva, hogy a régi és az új egymástól elválaszthatatlan: törés nélküli folytonosság csak akkor van, ha az új a régi alapján jön létre.</span></p>
<p style="text-align: justify;"><span style="color: #1d1d1d; font-size: medium;"><span style="color: #1d1d1d;"><span style="color: #1d1d1d;">A Katolikus Egyház életében a régi és új problémája élesen vetődött fel ötven évvel ezelőtt, a II. Vatikáni Zsinaton és főleg az ezt követő időszakban. XVI. Benedek pápasága utolsó hetében a római egyházmegye papságának tartott <a href="http://www.vatican.va/holy_father/benedict_xvi/speeches/2013/february/documents/hf_ben-xvi_spe_20130214_clero-roma_en.html">beszédének</a> egyetlen témája a zsinat volt. Miután a pápa áttekintette a zsinat munkáját, a zsinat dokumentumait, beszéde utolsó részében felhívta a figyelmet arra, hogy az atyák zsinatával, a hit zsinatával párhuzamosan volt egy másik, de ettől különböző zsinat is: a média zsinata, amelyet nem a hit vezérelt, hanem inkább a média sajátos kategóriái szerint próbálta meg a zsinat történéseit, dokumentumait értelmezni. Néhány mondat a beszéd befejező részéből (fordításomban): „Tudjuk, hogy a média zsinata lett elérhető mindenki számára. Ezért ez lett a domináns, a hatékonyabb, ez okozott oly sok katasztrófát, oly sok szenvedést: bezárt szemináriumok, bezárt kolostorok, banális liturgia&#8230;A feladatunk, különösen most, a hit évében az, hogy az igazi zsinat a Szentlélek erejében megvalósuljon, és az Egyház valóságosan megújuljon&#8230;Én visszavonulva az imádságba, az Úrban továbbra is veletek és mellettetek leszek azzal a bizonyossággal, hogy az Úr győzni fog.&#8221;</span></span></span></p>
<p style="text-align: justify;"><span style="font-size: medium;"><span style="color: #1d1d1d;">Az Egyház történelme a folytonos változások történelme. A változások azonban – a történelemben szinte kivételes módon – állandósággal együtt jellemzik az Egyház életét. Ennek az állandóságnak magyarázatát a hit adja: Jézus Krisztusban Isten egyszeri és végleges kinyilatkoztatást adott az emberiségnek. Ennek a kinyilatkoztatásnak a hordozója pedig Jézus Krisztus Egyháza, amely a II. Vatikáni Zsinat szerint „</span>a Péter utóda és a vele közösségben élő püspökök által kormányzott katolikus Egyházban létezik<span style="color: #1d1d1d;">” (Lumen Gentium 8). A történelmet az utóbbi évszázadokban a felgyorsult tudományos fejlődés, azt ezt kísérő technológiai és társadalmi „robbanás” jellemzi. Ha ugyanezt várjuk el az Egyháztól, félreértjük az Egyház lényegét. Előfordulhat, hogy az „új” már nem a változatlan lényeget közvetíti, hanem öncélúvá, ideológiává válik. </span></span></p>
<p style="text-align: justify;"><span style="color: #1d1d1d; font-size: medium;"><span style="color: #1d1d1d;"><span style="color: #1d1d1d;">A „régi” hangsúlyozása is válhat öncélúvá, ha a „régit” nem az „örök” kifejezésének, hanem csak történelmi díszletnek tekintjük. Az elmúlt évtizedekben azonban az értéket hordozó régit néha túl könnyen lecserélték olyan újra, amely az ember újdonság iránti vágyának a kifejeződése volt, a régihez képest szegényített tartalommal. Ha az evangéliumban említett családfőt követjük, akkor az újat nem a régivel szembeállítva, nem ennek ellentéteként „hozzuk elő”, hanem kifejezve azt, hogy az örök igazságok egyszerre régiek és újak.</span></span></span></p>
<p style="text-align: justify;">A témával kapcsolatban elkerülhetetlennek látszik, hogy ne említsük meg azt a szokatlan helyzetet, amikor két törvényesen megválasztott pápa él közöttünk. XVI.Benedek nyugalomba vonult, az Egyház élén pedig Ferenc pápa áll. Életpályájuk, személyiségük nagyon különböző. Mégis az új pápa nem a réginek &#8220;antagonisztikus&#8221; ellentéte, nem forradalmár az Egyház élén, hanem ugyanazt hirdeti, amit elődje hirdetett. A stílus, a hangsúlyok természetesen különböznek. Talán a &#8220;két pápa&#8221; témájára egyszer majd egy külön bejegyzésben is szó lesz. Egyelőre csak egy blog témával kapcsolatos <a href="http://capitulumlaicorum.blogspot.hu/2013/05/ferenc-papa-es-regi-ritus.html">bejegyzésére</a> utalnék.</p>
<p style="text-align: justify;">
<p style="text-align: justify;">
<p style="text-align: justify;"></div>
    </div>
    
    <div class="article">
        <div class="title">Az Eucharisztia, mint áldozat. 1.rész</div>
        <div class="categories">Eucharisztia</div>
        <div class="summary">A trienti zsinat több mint négy évszázaddal ezelőtt kijelentette, hogy az Eucharisztiában lényegileg van jelen „a mi Urunk Jézus Krisztus teste és vére, együtt az Ő lelkével és istenségével”. Ugyanez a zsinat körülbelül tíz évvel később kijelentette, hogy a szentmisében &#8230; <a href="https://www.matthaios.hu/az-eucharisztia-mint-aldozat-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><span style="font-size: medium;">A trienti zsinat több mint négy évszázaddal ezelőtt kijelentette, hogy az Eucharisztiában lényegileg van jelen „a mi Urunk Jézus Krisztus teste és vére, együtt az Ő lelkével és istenségével”. Ugyanez a zsinat körülbelül tíz évvel később kijelentette, hogy a szentmisében Istennek „igazi és tulajdonképpeni” áldozatot mutatunk be. Minthogy a fenti kijelentések dogmák, a katolikus hittel aligha összeegyeztethető ezek tagadása. Mégis felmerül néha a „korszerűsítési igény”, amely ugyan nem közvetlenül tagadja a fenti dogmákat, mégis például az ökumené szempontjából kedvezőtlennek tekinti ezeket. </span></p>
<p style="text-align: justify;"><span style="font-size: medium;">Valójában ez a két, egymást kiegészítő, egymást feltételező igazság adja meg az Eucharisztia „alapstruktúráját”, ezek nélkül az Eucharisztiáról szóló egyéb tanítások, teológiai fejtegetések, meglátások nincsenek megalapozva. Ez (és az ezt követő néhány) bejegyzés ezekkel a témákkal foglalkozik, a blogbejegyzés adta kereteken belül. </span></p>
<p style="text-align: justify;"><span style="font-size: medium;">A trienti zsinat az Egyház hitét fogalmazta meg. A szentmise misztérium, a szentmisén résztvevők tudatában vannak annak, hogy természetes ésszel teljesen fel nem fogható misztériumon vesznek részt. Mégis a „fides quaerens intellectum”, a hitet megérteni akaró igyekezet próbálja megvilágítani a misztériumot, jóllehet tisztában van azzal, hogy ez az igyekezet teljes sikerre soha sem vezet. A vallástörténet tanúsága szerint az ember vallási törekvéseinek kezdettől fogva része áldozatok bemutatása. Az áldozat igazi jelentését és értelmét azonban Jézus Krisztus keresztáldozatában nyerte el. Minthogy a szentmise a keresztáldozat nélkül elképzelhetetlen, a keresztáldozattal kell először foglalkoznunk. A keresztáldozat teljességének megértésében segít, ha röviden megvizsgáljuk az áldozat vallástörténeti, emberi természetben gyökerező jelenségét.</span></p>
<p style="text-align: justify;"><span style="font-size: medium;">Az áldozat a belső vallásos tudatnak, érzésnek külső kifejeződése, jele. A vallásos tudat, érzés lényege annak felismerése, hogy teremtmények vagyunk a bennünket körülvevő világgal együtt. Teljesen a Teremtőtől függünk, magunktól semmit sem birtoklunk. Ennek a felismerésnek az eredménye az imádás kötelessége. Az imádáshoz kapcsolódik a létünkért, az ajándékokért érzett hála. A függés elismerését követheti kérés is, amelyben javakat kérünk a hatalommal rendelkező Teremtőtől. Az elkövetett bűnökért való engesztelés, az ezek jóvátételére való igyekezet ugyancsak része a vallásosságnak. Az áldozat nem egyetlen kifejeződése a belső vallásos érzésnek, ez inkább a csúcspontja a kultusznak, a liturgiának. A vallásos emberben jelen van az a törekvés, hogy kapcsolatba lépjen a Teremtővel, hogy a fenti felismeréseket, érzéseket a Teremtő, mint személy felé kifejezze. Az ember azonban része az anyagvilágnak is, szellemi lelkének tartalmait az anyagi dolgokon keresztül (például művészi alkotások) fejezi ki. Ezek a kifejezési módok mélyen az emberi természetben gyökereznek, ezért az emberi természettől idegen lenne az, ha éppen a vallás területe képezne kivételt. Ugyanakkor a Teremtő alapvetően különbözik a teremtett világtól, transzcendens, egészen más értelemben személy mint a többi ember. Az ember azonban az anyagvilágból, a tér és idő kereteiből nem léphet ki, vallásos életének külső kifejeződései is ezekhez kötődnek. A Teremtőnek a teremtett világtól való gyökeres különbözőségét ezért úgy próbálja hangsúlyozni, hogy a vele való kapcsolat számára fenntartott dolgokat, tárgyakat, cselekedeteket, időtartamokat, tereket elkülönítettnek, a profántól különbözőnek, szentnek tekinti. Így alakul ki a kultusz, az a „liturgikus közeg”, amelyben a vallásosság külső kifejezése és az Istennel való kapcsolatba lépés törekvése megtalálja a helyét. Kialakulnak a szertartások, a liturgikus tárgyak és liturgikus ruhák használata, sőt ez a természeti gyökere a papságnak is. A pap az a személy, akinek hivatala különbözik az emberi társadalomban betöltött egyéb hivatalaktól, mert ez az Istennel való kapcsolatteremtésre, az áldozatbemutatásra irányul. </span></p>
<p style="text-align: justify;"><span style="font-size: medium;">A „liturgikus közeget” jellemzi, hogy jeleket, szimbólumokat használ. Ennek oka az, hogy nem érzékelhető dolgokat próbál kifejezni érzékelhető dolgokkal, ez utóbbiak az előbbiekre utalnak, ezeknek a jelei. A jel és a jelzett közti hasonlóságot tekintve a skála egyik szélén a mesterséges jelek vannak. Tipikusan ilyen jel például a túristautat jelző kék csík vagy piros kereszt. Ebben az esetben a jelzett és a jel között semmilyen hasonlóság, benső rokonság nincs. A füst és a tűz közti összefüggés azonban nem mesterséges, mert a füst a tűz jele, a tűz a füst okozója. Egy jel annál tökéletesebb, minél inkább benső rokonságban van a jelzettet, minél inkább hasonlít ehhez. Az áldozatokban az imádás, a teljes önátadás, a hála, az engesztelés belső érzését valamilyen külső jellel, valamilyen áldozati tárgyon történő cselekedettel próbálják kifejezni. Az áldozati tárgy ki lesz vonva a mindennapi használatból, Istennek lesz szentelve. Az Istennek szenteltség jelzi az áldozatot bemutatók önfelajánlását. Ennek totalitását, visszavonhatatlanságát kifejezheti az áldozati tárgy elégetése, az áldozati állat megölése. </span></p>
<p style="text-align: justify;"><span style="font-size: medium;">A fentiekben vázolt kultusz, liturgia az Isten felé irányuló, emberi természetben gyökerező törekvéseket tükrözi. Ez azonban az Isten és ember közötti kapcsolatnak csak az egyik oldala. Isten segítsége, beavatkozása nélkül a törekvés sikeres nem lehet, ezek az áldozatok, szertartások nem tudják megtörni Isten hallgatását, sőt a pogány áldozatok súlyos tévedéseket is tartalmaztak. Ezt a hallgatást Isten törte meg, amikor a „végső korszakban Fia által szólt hozzánk” (Zsid 1,2). A liturgia, az áldozat bemutatása ezáltal szabadul meg a pusztán emberi igyekezet tökéletlenségeitől, az ember esendő kapcsolatkeresését a mindenható Isten kezdeményezése váltja fel. Erről szól majd a következő  <a href="https://www.matthaios.hu/Az-Eucharisztia-mint-aldozat-2.resz/">bejegyzés</a>.</span></p></div>
    </div>
    
    <div class="article">
        <div class="title">Az Eucharisztia, mint áldozat. 2.rész</div>
        <div class="categories">Eucharisztia</div>
        <div class="summary">A pogány kultuszok áldozatai nem érték el céljukat (lásd az előző bejegyzést), ezek csak az ember Isten felé törekvésének voltak a jelei, de nem eredményezhettek Istennel való kapcsolatot. Az Ószövetségben viszont Isten választott ki egy népet, kötött vele szövetséget. Izrael &#8230; <a href="https://www.matthaios.hu/az-eucharisztia-mint-aldozat-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><span style="font-size: medium;">A pogány kultuszok áldozatai nem érték el céljukat (lásd az <a href="https://www.matthaios.hu/az-eucharisztia-mint-aldozat-1-resz/">előző bejegyzést</a>), ezek csak az ember Isten felé törekvésének voltak a jelei, de nem eredményezhettek Istennel való kapcsolatot. Az Ószövetségben viszont Isten választott ki egy népet, kötött vele szövetséget. Izrael liturgiája már az igaz Isten felé irányult, de még ez a liturgia is csak „árnyéka” (Zsid 10,1) volt az Újszövetség liturgiájának. A külső áldozati cselekmény és az áldozatot bemutató közötti szakadékot az ószövetségi áldozatok sem tudták áthidalni. A kultusz szentsége ugyan utalt Isten szentségére, de ez az utalás csak a jel távoli utalása volt a jelzettre. Az Istennel való kapcsolat már valós kapcsolat volt, szövetségben testesült meg, de ez a kapcsolat az Újszövetségben válik minden emberi elképzelést felülmúlóan szorossá.</span></p>
<p style="text-align: justify;"><span style="font-size: medium;">A megtestesült Ige személye összefogja az isteni és emberi természetet, ezáltal a szentség nem a teremtett világban való elkülönítés által valósul meg. Jézust a teremtett emberségét hordozó második isteni személy szenteli meg. Jézus és az Ige ugyanaz a személy. Jézusnak, az örök Főpapnak nincs szüksége külön liturgikus térre, templomra, liturgikus ruhákra, hogy áldozatát bemutassa, a szentséget magában hordozza. Ő az áldozatot bemutató és az áldozat is, életében és az ezt lezáró keresztáldozatban nem tőle különböző dolgok fölajánlása jelzi az Atyának való maradéktalan önátadást, hanem saját élete és halála. Jézusban a világot és az emberiséget teremtő Ige testesült meg, ezért ő az emberiség feje. Ádám az emberiség feje azáltal, hogy az emberek az ő leszármazottai, Jézus fősége azonban azon alapul, hogy istenként ő teremtette a világot és benne az embert. Emberként születve megilleti az a kiváltság, hogy az emberiség feje, főpapja, királya legyen. Így áldozatát az egész emberiség nevében mutatta be. Ez az áldozat hatékony áldozat, amely megváltást hozott a bűnös emberiségnek. </span></p>
<p style="text-align: justify;"><span style="font-size: medium;">Jézus keresztáldozata egyszeri és megismételhetetlen. De jelenti-e ez azt, hogy az emberiség liturgikus életében ettől kezdve már nincs több áldozat? A válasz olyan értelemben igenlő, hogy nincs többé keresztáldozattól független áldozat. Ugyanakkor a megváltást követően a világ külsőleg nem változott meg. Az ember és Isten kapcsolata alapvetően más lett, de a világ ezt nem tükrözi. Ezért továbbra is szükség van a szentnek a profántól való megkülönböztetésére. A liturgia szentségét az örök Főpap mennyei liturgiájára való vonatkozás adja meg, de a liturgiának ezt érzékelhető jeleken keresztül kell ábrázolnia. Az imádás, a bűnökért való engesztelés továbbra is áldozatban fejeződik ki, de ez az áldozat már nem az egyes ember, a közösség kizárólagos műve, hanem az emberiség fejének, Jézus Krisztusnak a keresztáldozatába kapcsolódva valósul meg. A szentmise ezáltal a bekapcsolódás által válik áldozattá. A trienti zsinat magyarázó szövege alapján a teológusok három szóval jellemzik a keresztáldozat és a mise közti viszonyt: memoria, representatio, applicatio, azaz: emlékezés, megjelenítés, alkalmazás. A teológusok sokat foglalkoztak ezzel a témával, a dogmatika könyvek összefoglalják a misztérium különböző megközelítéseit. Így például Schütz Antal Dogmatika című kétkötetes műve, Ludwig Ott könyve (Grundriss der Dogmatik) vagy Előd István könyve (Katolikus Dogmatika). Rámutatnak arra, hogy a keresztáldozatban és a szentmise áldozatában azonos a feláldozott, azonos a fő áldozatbemutató. Különbség van azonban az áldozat megvalósulásának módjában: ez a keresztáldozatban Jézus halálát jelenti, a szentmise azonban vértelen áldozat. További különbség az, hogy Jézus a megváltó keresztáldozatot egyedül viszi végbe, a szentmisében viszont az áldozat a felszentelt pap közreműködésével valósul meg. A felszentelt pap képviseli az áldozatot bemutató Jézust, és képviseli a közösséget is.</span></p>
<p style="text-align: justify;"><span style="font-size: medium;">A keresztáldozat és a szentmise közötti viszonyt meg lehet közelíteni a részesedés, participatio fogalma segítségével is. Így egy olyan analógiához jutunk, amely megvilágíthatja a keresztáldozat és a mise áldozata közti összefüggést. A participatio platonikus erdetű fogalmát a skolasztikus filozófia (átdolgozva) intenzíven használta. Aquinói Szent Tamás definíciója alapján azt mondhatjuk, hogy a participatio, részesedés azt jelenti, hogy valami részlegesen birtokol, befogad valamit, ami azonban a maga teljességében, eredetiségében és általánosságában nem hozzá tartozik, hanem valami máshoz. Így a metafizikában a létben való részesedés arra utal, hogy a teremtett létezők nem birtokolják a lét teljességét, csak részesednek a létben, létük adományozott lét, amely Istentől származik, aki a lét teljessége, aki maga a lét (ipsum esse, esse subsistens), ő az oka létüknek. Hasonlóan a szentmise sem tekinthető Jézus keresztáldozatától független áldozatnak. Amint azonban a teremtett létezők különböznek Istentől, úgy a mise áldozata is különbözik a kereszt áldozatától. Ahogyan azonban a teremtett létező teljes egészében Istentől függ, úgy a mise áldozata is teljes egészében Jézus keresztáldozatától függ, ez az az ok, amely lehetővé teszi a mise áldozatát. Így tehát az adott időpontban és helyen egyszer megtörtént keresztáldozatban részesednek a világ különböző helyein, különböző időpontokban bemutatott szentmisék, ez teszi őket áldozattá. Ebben az áldozatban az önmagukat Istennek felajánlók – Krisztus keresztáldozatába kapcsolódva – egyesülnek az örök Főpap szándékával és tökéletes áldozatával. Ennek jele a mise áldozati cselekménye, a konszekráció. A konszekráció nem külsődleges jele az áldozatnak, mert általa Jézus, az áldozat valóságosan van jelen az oltáron, a színek alatt. A kenyér és bor külön konszekrációja pedig azt jelzi, hogy a keresztáldozatban Jézus a vérét ontotta érettünk.</span></p></div>
    </div>
    
    <div class="article">
        <div class="title">Az eucharisztikus jelenlét</div>
        <div class="categories">Eucharisztia</div>
        <div class="summary">A keresztények nagy többsége szerint Jézus valamilyen módon jelen van az Eucharisztiában/Úrvacsorán. Sokan ezt a jelenlétet átvitt értelemben vett jelenlétnek gondolják, így például erő, hatás szerinti jelenlétnek. A katolikus értelmezés szerint Jézus eucharisztikus jelenléte valóságos jelenlét: az átváltoztatás következtében a &#8230; <a href="https://www.matthaios.hu/az-eucharisztikus-jelenlet/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A keresztények nagy többsége szerint Jézus valamilyen módon jelen van az Eucharisztiában/Úrvacsorán. Sokan ezt a jelenlétet átvitt értelemben vett jelenlétnek gondolják, így például erő, hatás szerinti jelenlétnek. A katolikus értelmezés szerint Jézus eucharisztikus jelenléte valóságos jelenlét: az átváltoztatás következtében a kenyér Jézus megdicsőült testévé, a bor Jézus vérévé változik, de a kenyér és bor fizikai, kémiai, geometriai stb. tulajdonságai megmaradnak.</p>
<p style="text-align: justify;">Az Eucharisztia a hit misztériuma. Az értelem megpróbálja megközelíteni a misztériumot, tudva, hogy ez az igyekezet teljes mértékben soha sem lesz sikeres. Erre azért is szükség volt, mert a valóságos jelenlétet kétségbevonó nézeteket el kellett különíteni a helyes felfogástól. Az Egyház tanítóhivatala (például a trienti zsinat) a szubsztancia fogalmát használta a hittitok leírására. A szubsztancia a skolasztikus filozófia által használt, arisztotelészi eredetű fogalom. A szubsztancia (magánvaló) szembeállítható az akcidensekkel (járulékokkal, tulajdonságokkal). A mondatokban bizonyos szavak inkább alanyként használhatók, más szavak viszont inkább állítmányként. Az alany az állítmányokkal kifejezett tulajdonságok (járulékok) hordozójára utal. Amikor a tulajdonságokat hordozó alanyt erősebb állandóság, önállóság, egység jellemzi, akkor beszélhetünk szubsztanciáról. A szubsztanciának valamilyen mértékben önmagában van léte, a tulajdonságok, járulékok viszont önmagukban nem léteznek, ezek csak egy adott szubsztanciában léteznek, egy szubsztanciának a járulékai. A szubsztancia metafizikai realitás, a természetben járulékok nélkül, tisztán nem fordul elő. Mégis a szubsztancia valóságosan különbözik a járulékoktól, hiszen nem vagyok azonos a szemem színével, magasságommal, testsúlyommal stb. A térrel, idővel, alakkal, mennyiséggel stb. összefüggő tulajdonságok, járulékok utalnak a szubsztancia jelenlétére. Így valaki érzékszervei által meggyőződhet arról, hogy jelen vagyok-e egy adott helyen (például szobában). A jelenlét azonban nem tulajdonságaimra, járulékaimra vonatkozik, hanem rám. Ezek csak lehetővé teszik, feltárják, közlik, megmutatják a jelenlétemet.</p>
<p style="text-align: justify;">Az átváltoztató szavak hatására a kenyér és bor szubsztanciája átváltozik Jézus testévé és vérévé. A kenyér és bor tulajdonságai, a színek azonban megmaradnak. A színek korábbi, kenyér és bor jelenlétét körülíró szerepe eltűnik, ehelyett már Jézus testének és vérének jelenlétét írják körül. Ez az átalakulás Isten különleges műve, ehhez hasonló dolog nem történik a természetben. Itt olyan jelenlétről van szó, amelyről nem a jelenlévőnek érzékszervek által is tapasztalható mennyiségi, alaki, térrel és idővel kapcsolatos tulajdonságai tanúskodnak. Erről a jelenlétről a hit tanúskodik. A kenyér és bor tulajdonságai, a színek nem válnak Jézus megdicsőült teste tulajdonságaivá, hiszen például nem állítható az, hogy Jézus megdicsőült teste kerek mint az ostya. A kenyér és bor színei – a természetben nem megtalálható módon – hordozó alany nélkül léteznek, az isteni mindenhatóság tartja őket létben. A színek ugyan nem válnak a megdicsőült test tulajdonságaivá, mégis szoros vonatkozásba kerülnek a jelenlévő testtel és vérrel, ez az az eszköz, amely által léteznek.</p>
<p style="text-align: justify;">Az átváltoztató szavak hatására a kenyér Jézus testévé, a bor Jézus vérévé válik. Minthogy azonban a megdicsőült, élő Jézus teste és vére elválaszthatatlan, ezért mindkét szín alatt jelen van a test és a vér is. Az élő Krisztus teste már nem válik el lelkétől, személyétől, ezért Jézus, mint ember, mint személy ugyanolyan valóságosan van jelen a színek alatt, ahogyan én jelen vagyok most a számítógép előtt. Minthogy azonban a jelenlévő Jézus ugyanaz, mint a második isteni személy, az Ige, az eucharisztikus színek alatt olyan valaki van jelen, aki Isten, ezért az Eucharisztiában is imádás illeti meg.</p>
<p style="text-align: justify;">
<p style="text-align: justify;"></div>
    </div>
    
    <div class="article">
        <div class="title">Miben áll a “specificum catholicum”?</div>
        <div class="categories">jegyzet</div>
        <div class="summary">A címben szereplő kifejezés mintáját Karl Josef Wallner cisztercita teológus könyvéből vettem. A szerző azt vizsgálja, hogy létezik-e &#8220;specificum christianum&#8221;, azaz egy olyan szempont, amely határozottan megkülönbözteti a kereszténységet a világ többi vallásától. Ez a bejegyzés a &#8220;specificum catholicum&#8221;-mal foglalkozik, &#8230; <a href="https://www.matthaios.hu/miben-all-a-specificum-catholicum/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A címben szereplő kifejezés mintáját Karl Josef Wallner cisztercita teológus könyvéből  <a class="footnote" href="https://www.matthaios.hu/feed/?paged=26#note-41-1" id="return-note-41-1" title="Karl Josef Wallner: Wie ist Gott? 2010  193.o."><sup>1</sup></a> vettem. A szerző azt vizsgálja, hogy létezik-e &#8220;specificum christianum&#8221;, azaz egy olyan szempont, amely határozottan megkülönbözteti a kereszténységet a világ többi vallásától.</p>
<p style="text-align: justify;">Ez a bejegyzés a &#8220;specificum catholicum&#8221;-mal foglalkozik,  tehát azzal, hogy milyen szempontok alapján lehetne a katolikum helyét kijelőlni a keresztény felekezetek között. Melyek azok a jegyek, amelyek határozottan megkülönböztetik a Katolikus Egyházat. Leo Scheffczyk biboros azt az útat követte, amely nem a kereszténységből, hanem magából a katolikumból indul ki. Ahogyan könyvének <a class="footnote" href="https://www.matthaios.hu/feed/?paged=26#note-41-2" id="return-note-41-2" title="Leo Scheffczyk: A katolikus hit világa. Igazság és alak 2012"><sup>2</sup></a> szerkesztője írja, Scheffczyk a &#8220;katolikum konkrét valóságából indul ki, és ezen keresztül fejti ki a kereszténység lényegét&#8221;. (Könyvével később szeretnénk foglalkozni.)</p>
<p style="text-align: justify;">Az alábbiakban kiemeltünk egy szempontot, és ez alapján próbálunk a címben felvetett kérdésre válaszolni. Természetesen egy ilyen szűkítés következtében a lehetséges válaszok gazdagsága szegényedik, de a blogbejegyzés szerényebb &#8220;műfaja&#8221; ezt meg is kívánhatja. A továbbiakban azt nézzük meg, hogy a keresztények hogyan értelmezik Jézus igéretét: „Íme, <em>én veletek vagyok</em> minden nap <em>a világ végezetéig</em>” (Mt 28,20). A Katolikus Egyház a csak spirituális értelem mellett hangsúlyozza ennek a jelenlétnek „objektív” mozzanatait. Ez nem a spirituális értelmezéssel szemben történik, hanem éppen ellenkezőleg, ennek ad alapot. Hiszen Jézus mennybemenete és a Szentlélek eljövetele nem változtatta meg az emberi természet lényegét: a teremtésben adott emberi természet emelődik fel a természetfölötti szintjére. Az ember pedig természete szerint az anyagi világban és a társadalomban él, tehát Jézus jelenlétének ezeken keresztül is meg kell mutatkoznia. Ez a szempont kijelöl a keresztények közül egy csoportot, amelyhez a Katolikus Egyház és a keleti egyházak tartoznak. Erre a csoportra jellemző az erős liturgikus élet és az apostoli folytonosságra épülő hierarchia. Ezek az egyházak liturgiájukat az Örök Főpap mennyei szolgálatára vonatkoztatják, a láthatóan megnyilvánuló szentségek a kegyelem okozói, növelői. Az Eucharisztiában Jézus jelenléte a tér és idő adott tartományában, konkrét formában valósul meg. A hierarchia pedig képviseli a Jézus tanítványaitól napjainkig tartó folytonosságot.</p>
<p style="text-align: justify;">A kérdés az, hogy hol helyezkedik el a katolikus Egyház ezen csoporton belül. Van-e valami, ami kiemeli őt a csoportból? Két dolgot említenék. Az első Péter utódának a hivatala, a pápaság. Itt arról van szó, hogy Jézus Péternek adott ígérete vonatkozik Péter utódaira, a római püspökökre. A péteri hivatal dogmatikai tartalmát az 1.Vatikáni Zsinat fogalmazta meg, amikor kijelentette a pápa bizonyos esetekben való tévedhetetlenségét és közvetlen joghatóságát az egész Egyház fölött.</p>
<p style="text-align: justify;">A másik dolog, amit említenék, a hagyomány dinamikája, élő volta. A katolikusok szerint a hagyomány nem merev hagyomány. Szerintem a hagyomány dinamikájának feltétele a pápaság, a péteri hivatal. Ez a biztosítéka annak, hogy a hagyomány élő és dinamikus volta nem vezet a hagyomány feloldódásához, felszámolásához. Azt hiszem, az élő hagyomány fogalmának pontosabb kidolgozásával még adós a teológia, nem találták még meg azokat a fogalmakat, amelyek segítségével ez a misztérium (mert ez is misztérium) jobban megközelíthető. Az élő hagyomány működésére jó példa a nyugati szerzetesség története. A monasztikus hagyomány mellett a kolduló rendek (ferencesek, domonkosok), az ellenreformáció szerzetesrendjei (jezsuiták, piaristák stb.) az újabb alapításokkal együtt valósítják meg a nyugati szerzetesi eszményt. De a hagyomány élő voltára utal az is, hogy az Egyház a hitletétemény tartalmát a történelem folyamán (legutóbb a huszadik században) dogmákban fogalmazza meg. A dinamikus, élő hagyomány kibontakozásának a legnagyobb ellensége az a „forradalmi” magatartás, amellyel a 2.Vatikáni Zsinat után találkozhattunk, például a liturgia és a teológia területén. Az élet feltételezi a folytonosságot. A forradalom ellentétes az élő hagyománnyal, mert először rombol és a romokon akar építkezni. Így az előnyből látszólag hátrány lett. Irigykedve nézzük a keleti egyházak megőrzött liturgikus gazdagságát. Erőfeszítéseket kell tenni, hogy a nyugati liturgia gazdagsága ismét megmutatkozzon. Valójában azonban az élő hagyomány a Katolikus Egyház olyan vonása, amely biztosítja, hogy az Egyház az „üdvösség szentsége” legyen a világ számára az idők végezetéig.</p>
<div class="footnotes"><h2 class="notes">Jegyzetek:</h2><ol><li id="note-41-1">Karl Josef Wallner: Wie ist Gott? 2010  193.o.  <a href="https://www.matthaios.hu/feed/?paged=26#return-note-41-1">&#8617;</a></li><li id="note-41-2">Leo Scheffczyk: A katolikus hit világa. Igazság és alak 2012 <a href="https://www.matthaios.hu/feed/?paged=26#return-note-41-2">&#8617;</a></li></ol></div></div>
    </div>
    
    <div class="article">
        <div class="title">Az Istenről való beszéd. Az analógia</div>
        <div class="categories">teológia</div>
        <div class="summary">Az előző bejegyzésben szó volt az Egyház élő hagyományáról. Az élő hagyomány fogalmának értelmezése felveti annak kérdését, hogyan lehet körülírni azt, hogy mi a hagyomány és mi benne az élő. A hagyomány eleve feltételez valami változatlanságot, hiszen a hagyomány, tradíció szó &#8230; <a href="https://www.matthaios.hu/az-istenrol-valo-beszed-az-analogia/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző <a href="https://www.matthaios.hu/miben-all-a-specificum-catholicum/">bejegyzésben</a> szó volt az Egyház élő hagyományáról. Az élő hagyomány fogalmának értelmezése felveti annak kérdését, hogyan lehet körülírni azt, hogy mi a hagyomány és mi benne az élő. A hagyomány eleve feltételez valami változatlanságot, hiszen a hagyomány, tradíció szó olyannak az átadását jelenti, ami adott, ami változatlan. A körülöttünk lévő világban lévő élet viszont feltételezi a változást, a mozgást, a fejlődést. Miben hasonlít/különbözik az élő hagyomány által feltételezett &#8220;fejlődés&#8221; például egy tudományág  –mondjuk a fizika – fejlődéséhez/fejlődésétől? Ez nehéz kérdés, a teljes és kimerítő válasz helyett csak néhány szempontról lesz szó.</p>
<p style="text-align: justify;">A hagyományban lévő hititkok Istenre vonatkoznak, közvetlenül vagy közvetve Istenről állítanak valamit. Így érkezünk meg az Istenről való emberi beszéd problémájához. A probléma az, hogy Isten kívül áll a teremtett világon, a mi fogalmaink szavaink, megismerőképességünk viszont a teremtett világhoz igazodik. Ezért merül fel a kérdés, hogy mondhatunk-e Istenről egyáltalán valamit, és ha igen milyen értelemben. Formálisan nézve a hittitkok is kijelentések. A kijelentések, a kijelentésekben használt szavak utalnak valamilyen  jelentésre. Először a kijelentések, szavak és jelentésük közti viszonyt tekintjük át.</p>
<p style="text-align: justify;">Bizonyos szavak, fogalmak ugyanolyan értelemben állíthatók több dologról, tényállásról. Tipikus példa erre az &#8220;ember&#8221; szó, amely ugyanolyan értelemben vonatkozik minden emberre. Az ilyen szavakat (fogalmakat) egyértelmű, univok szavaknak nevezzük. Az univocitás &#8220;bajnoka&#8221; a matematika, ahol pontos meghatározásokkal próbálják elérni, hogy mindenki ugyanolyan értelemben használja a szavakat (fogalmakat). Ennek használatnak az ellentéte az úgynevezett ekvivok szóhasználat. Itt arról van szó, hogy teljesen különböző jelentésű szavaknak a hangalakja megegyezik. Erre jó példa az &#8220;ár&#8221; szó, amelyet lehet használni a vízáradattal kapcsolatban, lehet használni a paprika árával kapcsolatban is, de még a cipésznek is van &#8220;ár&#8221; nevű szerszáma.  Az &#8220;érték&#8221; szó nem sorolható egyik kategóriába sem. A szót igen sok értelemben használhatjuk, ezek a jelentések különböznek egymástól, de mégis hordoznak valami belső összefüggést, hasonlóságot. Így például mondhatjuk: &#8220;idén a nemzetgazdaság több értéket termelt&#8221;, &#8220;a műszer alacsony értéket mutat&#8221;,  a &#8220;csapat a mérkőzésen értékes pontot veszített&#8221;, &#8220;értékorientált nevelésre van szükség&#8221;, &#8220;a legföbb érték az ember&#8221;,  &#8221;örök értékeket keressünk&#8221; stb.</p>
<p style="text-align: justify;">A fenti példák mutatják, hogy az &#8220;érték&#8221;, &#8220;értékes&#8221; stb. szavaknak különböző jelentései lehetnek, de ezek a különböző  jelentések hordoznak valami benső összefüggést, hasonlóságot. Azt mondjuk, hogy a szó analóg értelemben használatos. Az analógia, a létanalógia (analogia entis)  a  (skolasztikus) metafizika központi fogalma, de az Istenről való beszéd (a teológia)  lehetőségét is a szavak analóg használata adja meg.</p>
<p style="text-align: justify;">Még arra szeretnénk felhívni a figyelmet, hogy az analóg értelemben használt szavak jelentései között a külsődleges hasonlóságnál erősebb belső összefüggés is lehet. Ezt egy matematikai példával világítanám meg, ahol a hasonlóság inkább külsödleges, könnyen kiemelhető, a beszéd könnyen univokká tehető. A matematikában külöböző objektumokon végzett műveletek között hasonlóság lehet. A számokon végzett algebrai műveletek és a geometriában végzett transzformációk közti hasonlóság (és még sok egyéb hasonlóság) arra indította a matematikusokat, hogy olyan struktúrákat határozzanak meg, amely struktúrák lehetővé teszi, hogy a különböző területeken tapasztalható hasonlóságok egy absztrakt struktúra keretein belül   legyenek tanulmányozhatók. Így jött létre például az absztrakt algebra. Tehát itt arról van szó, hogy absztrakció segítségével a hasonló dolgokból kiemeltük azt, ami hasonló, és így lehetővé tettük a továbbiakban az egyértelmű, univok szóhasználatot. Könnyű a matematikának, mert ő észbeli létezőkkel (ens rationis) foglalkozik, ezért könnyen konstruál újabb tanulmányozható objektumokat. (Hogy mi a matematika, és hogyan viszonyul az érzékelhető valósághoz, érdekes kérdés, de ez most messze vezetne). Azt hiszem, világosan látszik, hogy az &#8220;érték&#8221; szó esetében a fenti eljárás nem látszik könnyen megvalósíthatónak. A különféle jelentések közötti belső rokonság sokkal mélyebben van annál, hogy a rokonság egyszerű feltárása által eljussunk az &#8220;érték&#8221; szó univok használatának modelljéhez.</p>
<p style="text-align: justify;">Ne foglalkozzunk tovább az &#8220;érték&#8221; szó különböző jelentései közti rokonság elemzésével, inkább térjünk vissza eredeti kérdésünkre: hogyan beszélhetünk az abszolút transzcendens Istenről emberi nyelven. Nyilván nem tehetjük ezt a szavak univok használatával, mert ezzel  besorolnánk Istent a teremtett dolgok közé. Néha teológusok is beleeshetnek az univok vagy univokhoz közeli szóhasználat csapdájába. Így például Isten irgalmasságát és igazságosságát &#8220;földi módon&#8221; szemlélve, arra a megalapozatlan következtetésre jutnak, hogy a kárhozat lehetetlen. Nem kell azonban a nominalista állásponthoz sem csatlakoznunk, amely hajlik arra a véleményre, hogy az Istenről való beszéd közel van a szavak ekvivok, azaz teljesen eltérő értelemben való használatához, mert szavainknak alig van jelentése Istennel kapcsolatban. Valójában a teremtett dolgok a korláttalan isteni létből való részesedés alapján léteznek Istentől különböző, korlátozott létezőkként. Végtelen különbség van ugyan a korlátlan, végtelen létezés és a véges, korlátolt létezés között, de mégis van valami hasonlóság a Teremtő és a teremtett között. Ez a hasonlóság teszi azt lehetővé, hogy emberi szavakat, emberi fogalmakat, emberi nyelvet analóg módon használva, Istenről analóg értelmű, de mégis igaz kijelentéseket tegyünk. <a href="https://www.matthaios.hu/az-istenrol-valo-beszed-a-harmas-ut/">A következő bejegyzések egyike</a> az Istenről való analóg beszéd évezrednél is régebbi módszertanával foglalkozik.</p></div>
    </div>
    
    <div class="article">
        <div class="title">A két pápa</div>
        <div class="categories">jegyzet</div>
        <div class="summary">Kétségtelen, hogy az Egyházban ritka (de nem teljesen egyedülálló) helyzet állt elő: két élő pápánk van. A mindkét pápát törvényesen választották meg, az egyik a törvényeknek megfelelően lemondott, a másikat a lemondás után megválasztották. A két pápa pályája, személyisége nagyon &#8230; <a href="https://www.matthaios.hu/a-ket-papa/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Kétségtelen, hogy az Egyházban ritka (de nem teljesen egyedülálló) helyzet állt elő: két élő pápánk van. A mindkét pápát törvényesen választották meg, az egyik a törvényeknek megfelelően lemondott, a másikat a lemondás után megválasztották. A két pápa pályája, személyisége nagyon különböző. XVI. Benedek pápa bajor középosztálybeli családból származik, pályáját meghatározta a teológia tudományának művelése. Személyiségére bizonyos visszafogottság jellemző. Beszédei, megnyilatkozásai a tudós alaposságát tükrözik. Ez nem jelenti azt, hogy nem volt határozott üzenete. Így az Egyház belső életével kapcsolatban fontosnak tartotta liturgiát, és világosan látta, hogy a liturgia nem teljesen jó irányban fejlődött a 2.Vatikáni Zsinat után.</p>
<p style="text-align: justify;">Ferenc pápa bevándorló olasz munkáscsaládból származik. A család életét az ő esetében is áthatotta a mély katolikus hit. Vegyipari technikusként dolgozott rövid ideig, szeminarista volt, majd belépett a jezsuita rendbe. A rendbe való belépésének indítékát így jelölte meg egyik, jezsuita iskolák tanulóival folytatott <a href="http://www.magyarkurir.hu/hirek/egymassal-egymasert-masok-szolgalataban-jezsuita-diakokkal-talalkozott-ferenc-papa">beszélgetésében</a>:  ”&#8230;engem nagyon megérintett a rend missziós jellege”. Bergoglio atya is volt teológia tanár, sőt ösztöndíjas is Németországban, de a tudományos értelemben vett teológiai munkásság nem volt jelentős életében. A rend argentin tartományának provinciálisa volt. Ezekkel az évekkel kapcsolatban – egyes rendtársai részéről is – a juntával való együttműködéssel vádolták. Úgy tűnik, teljesen alaptalanul. A lelkipásztorként dolgozó jezsuitát Boldog II. János Pál pápa nevezte ki segédpüspökké, majd később érsekké, biborossá.</p>
<p style="text-align: justify;">Ferenc pápa személyiségét áthatja a jezsuita missziós lelkületet. Ő az a pásztor, aki a nyáj között él, aki a nyáj nélkül nem tud élni. Tanulságos ebből a szempontból a fentebb idézet beszélgetésben egy kérdésre adott válasza. A kérdés arra irányult, hogy miért mondott le a gazdagságról, a luxus lakosztályról. Részlet a válaszból: „Nem hinném, hogy mindez csak a gazdagság kérdése lenne! A személyemhez kapcsolódik, szükségem van, hogy emberek között éljek! Egy professzor is megkérdezte tőlem: De miért lakik ott? Azt válaszoltam neki: „Hallja csak, pszichiátriai okokból!” Mert ilyen a személyiségem! A lakásom, ha nem is fényűző, de nyugodt. Érted, én nem tudok egyedül élni!” A válasz eloszlatja azokat a feltételezéseket is, amelyek szerint a pápa gesztusai mögött populizmus van, vagy pedig az elődjétől való „elhatárolódás”. Az idő múltával szerintem világossá lett, hogy a gesztusok a pápa személyiségéből fakadnak, ő nem is tudna más lenni.</p>
<p style="text-align: justify;">Ferenc pápával kapcsolatban felmerültek olyan várakozások, hogy ő majd megszünteti elődje néhány intézkedését (így például szentmise rendkívüli rítusával kapcsolatos intézkedéseket). A pápa azonban <a href="http://capitulumlaicorum.blogspot.hu/2013/05/ferenc-papa-es-regi-ritus.html">nem váltotta be ezeket a „reményeket”</a>. Amikor az Egyházat arra buzdítja, hogy változzon, ez a változás azt jelenti, hogy eredeti természetfölötti küldetésének megfelelően működjön: ne legyen elvilágiasodott, ne úgy működjön mint egy multinacionális vállalat vagy egy nemzetközi segélyszervezet, ne a karrierizmus jellemezze az elöljárókat, és még lehetne folytatni. A beszédeit figyelőnek feltűnhet, hogy az Egyház missziós küldetésének ismételt és erőteljes hangsúlyozását általában követi annak a megjelőlése, hogy ez mire irányul. A végső cél: Isten országa, amely<span style="color: #1e1e1e;"> „</span><span style="color: #1e1e1e;">az Úrral való teljes közösség lesz, amikor mint Isten családja belépünk magába az isteni életbe, ahol a mérték nélküli szeretet örömét éljük” (<a href="http://www.magyarkurir.hu/hirek/az-egyhaz-isten-nepe-isten-kovasza-vilagban-ferenc-papa-szerdai-altalanos-kihallgatasa">Magyar Kurír</a>).</span></p>
<p style="text-align: justify;"><span style="font-family: 'Times New Roman', serif;">Az utóbbi napok, hetek néhány eseménye rávilágít a pápa helyzetére és talán arra is, hogy XVI. Benedek miért érezte úgy, hogy a korral járó gyengeség miatt már nem tud megbirkózni a problémákkal. Az történt, hogy Ferenc pápa június 6-án szűkkörű megbeszélést folytatott a latin-amerikai szerzetes elöljárók konferenciájának vezetőivel. A megbeszélésről (a megbeszélés után) készült <a href="http://vaticaninsider.lastampa.it/en/the-vatican/detail/articolo/gay-gay-gay-francesco-francis-francisco-25578/">emlékeztető</a> valamilyen módon a sajtóhoz került. A vatikáni szóvivő, P. Lombardi azt mondta, nincs megjegyezése az „üggyel” kapcsolatban. A megbeszélésen a pápa említést tett a Vatikán reformjáról, a vatikáni homo-lobbiról, korrupcióról, de azokról is, akik „szentek” a Vatikánban. A másik – szerintem különösen említésre méltó – dolog az volt, hogy megnevezett két irányzatot, amelyeket nem tart helyesnek. Az egyik irányzathoz a restaurációra törekvő csoportok tartoznak. Ezeket a pelágiánus <a class="footnote" href="https://www.matthaios.hu/feed/?paged=26#note-101-1" id="return-note-101-1" title="Pelagius Szent Ágoston ellenfele volt, azt állítva, hogy az ember saját cselekedetei által, Isten kegyelme nélkül is képes üdvözülni"><sup>1</sup></a>  beállítottság jellemzi, a pápa példaként az elvégzett rózsafüzérek számára való hivatkozást említi. (Joseph Ratzinger is említést tett 1986-ban a pelágiánus jellegű „jámborságról.) A másik irányzatra a gnosztikus panteizmus a jellemző. Ez az irányzat a megtestesülést tagadva, az imádságot homályos, kereszténységtől távol álló „meditációkra” akarja lecserélni.</span></p>
<p style="text-align: justify;"><span style="font-family: 'Times New Roman', serif;">Önkéntelenül is felmerül bennem a kérdés, vajon az első csoportba tartozom-e. Ha a „pelágiánus” jelzőre gondolok, akkor semmiképpen sem. Az Aquinói Szent Tamást követő kegyelemtani irányzat (tomizmus) különösen is kiemeli a természetfölötti és természetes közötti különbséget, a kegyelem és üdvözülés ingyenességét. A restaurációra való törekvés helyett pedig szerintem inkább egy olyan állapothoz való visszatérésről van szó, amely ellensúlyozni próbálja az elmúlt ötven év fejlődésének árnyoldalait, és amely azt a hagyományt képviseli, amelyet a pápa szerint „nagy becsben kell tartani”. A restaurációra törekvő csoportokkal szemben inkább a fejlődés igen fontos korrekciójáról van szó.</span></p>
<div class="footnotes"><h2 class="notes">Jegyzetek:</h2><ol><li id="note-101-1">Pelagius Szent Ágoston ellenfele volt, azt állítva, hogy az ember saját cselekedetei által, Isten kegyelme nélkül is képes üdvözülni <a href="https://www.matthaios.hu/feed/?paged=26#return-note-101-1">&#8617;</a></li></ol></div></div>
    </div>
    
    <div class="article">
        <div class="title">Az Istenről való beszéd. A hármas út</div>
        <div class="categories">teológia</div>
        <div class="summary">Egyik előző bejegyzésben arról volt szó, hogy az Istenről való ismeret analóg jellegű. Ez azt jelenti, hogy a teremtett világ leírására alkalmas fogalmaink, szavaink nem alkalmazhatóak ugyanolyan (univok) értelemben Istenre mint a teremtett világra, ennek ellenére bizonyos szavak analóg értelemben &#8230; <a href="https://www.matthaios.hu/az-istenrol-valo-beszed-a-harmas-ut/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egyik előző <a href="https://www.matthaios.hu/az-istenrol-valo-beszed-az-analogia/">bejegyzésben</a> arról volt szó, hogy az Istenről való ismeret analóg jellegű. Ez azt jelenti, hogy a teremtett világ leírására alkalmas fogalmaink, szavaink nem alkalmazhatóak ugyanolyan (univok) értelemben Istenre mint a teremtett világra, ennek ellenére bizonyos szavak analóg értelemben mégis valóságos, igaz dolgokat állítanak Istenről. Ez azért van így, mert a teremtés valamilyen módon hasonlít a Teremtőjére. (Ez a hasonlóság azonban nem csökkenti azt a végtelen távolságot, ami Teremtő és teremtmény között van.)</p>
<p style="text-align: justify;">Az analóg istenismeret „módszertanát” az úgynevezett hármas út (triplex via) írja le. A hármas út nagyon régi teológiai hagyomány, de alkalmazása ma sem nélkülözhető az Istenről való beszédben, az Istenről való beszéd helyes megértésében. Az első út a tagadás útja (via negationis). Ez azt fejezi ki, hogy egyértelműen, univok módon nem állíthatjuk ugyanazt Istenről és a teremtményről. Ha jónak csak a teremtményekben megvalósuló, korlátozott jót tekintjük, akkor Isten nem jó. A tagadás útja Aquinói Szent Tamás azzal a kijelentésével van összhangban, amely szerint inkább azt tudjuk Istenről, hogy mi nem, mint azt, hogy mi. Ez az út a negatív (apofatikus) teológia útja, amelynek nagy hagyományai vannak. A misztikusok is beszélnek a sötétségről, az éjszakáról, amellyel a megközelíthetetlen és elérhetetlen Isten felé vezető úton találkoznak.</p>
<p style="text-align: justify;">A tagadás útja gyakorlásának eredményeként jutunk olyan állítmányokhoz, amelyek tagadnak Istenről teremtettségből fakadó dolgokat. Isten egyszerűsége például azt jelenti, hogy nincs benne semmilyen összetettség (erről majd egy későbbi bejegyzésben lesz szó). Isten változatlan, nincs benne a teremtményekre jellemző változás. Isten örökkévalósága azt állítja, hogy rá nem érvényes az idő kategóriája, számára nincs múlt, jelen, jövő, nincs előbb és utóbb. A sort még lehetne folytatni.</p>
<p style="text-align: justify;">Az univok istenismeretről való lemondásnak érdekes következménye az, hogy Istennel kapcsolatban látszólag egymásnak ellentmondó kijelentések állíthatók egyszerre (pl. immanencia és transzcendencia). Ezért mondják Nicolaus Cusanus (1401-1464) nyomán, hogy Isten az <a href="http://jezsuita.blog.hu/2011/02/13/milyen_az_isten_1">ellentétek összeesése</a> (concidentia oppositorum). Valójában itt nem arról van szó, hogy nem érvényesek a logika törvényei, hanem arról, hogy azok a fogalmak, amelyek a teremtett világból származnak, nem alkalmazhatók Istenre egy az egyben.</p>
<p style="text-align: justify;">Ha a tagadás útja lenne az istenismeret kizárólagos útja, akkor Istenről igazában csak hallgatni lehetne. A második út azonban az állítás útja (via affirmationis). Ezen az úton járva mindazt állítjuk Istenről, ami a teremtésben tökéletes, hiszen ezeknek a tökéletességeknek ő a szerzője. Ha egy szó olyan fogalmat jelöl, amelyben a fogalom maga nem utal tökéletlenségre, hanem csak arról van szó, hogy ezek a tökéletességek a teremtett világban korlátozott formában valósulnak meg, akkor ez közvetlenül állítható Istenről. Így például Isten jó, igaz, mindenható, igazságos, irgalmas, maga a szeretet, maga a szépség. Ha azonban a tökéletesség fogalma már tartalmaz teremtettségre, tökéletlenségre utaló mozzanatot is, akkor ezt csak olyan értelemben lehet Istenre alkalmazni, amely szerint Isten a szerzője, oka annak a tökéletességnek, ami a dologban van. Így például nem lehet azt mondani, hogy Isten a tavasz, hanem csak azt, hogy Isten az oka minden tökéletességnek, ami a tavaszban van.</p>
<p style="text-align: justify;">A harmadik út a kiválóság útja (via eminentiae). Ezen az úton járva, minden tökéletességet, amit Istenről állítunk, elszakítjuk a teremtettség korlátaitól, és Istenről korlátlanul, végtelen mértékben állítjuk. Így például azt mondhatjuk, hogy Isten a végtelen jóság.</p>
<p style="text-align: justify;">A hármas út nem három külön utat jelent, hanem a három út együttes alkalmazásáról van szó. Ezt a megközelítést kell figyelembe vennünk akkor is, amikor Isten tetteiről, az üdvtörténet és üdvösség misztériumairól van szó. Ezt szem előtt tartva megsejthetjük, hogy földi világunkban egymással nem teljesen összeférhető dolgok – mint például irgalmasság és igazságosság – Istenre viszonyítva már harmonikusan összeférnek egymással.</p>
<p style="text-align: justify;">Az eddigiekben tulajdonképpen nem volt szó a kinyilatkoztatásról. Az Istenről való analóg beszéd érvényes a természetes úton megszerzett istenismeretre is. A természetes út azt jelent, hogy felismerjük Isten létét mint a teremtett dolgok okának, alkotóját létét. A felismerés alapján következtethetünk Isten bizonyos tulajdonságaira, ezeket értelmezhetjük a hármas út alapján. Ez az ismeret közvetett, elvont, Istent csak mint a közvetlen megismerhető dolgok közvetlenül nem megismerhető okát mutatja be. A kinyilatkoztatásban Isten közvetlenül megszólította az embert. Azonban Isten szavát is az emberi beszéd hordozza, ezért az analógia továbbra is tulajdonsága az Istenről való beszédnek. Erről részletesebben egy következő bejegyzésben lesz szó.</p></div>
    </div>
    
    <div class="article">
        <div class="title">Az Istenről való beszéd. Az élő hagyomány</div>
        <div class="categories">teológia</div>
        <div class="summary">Két előző bejegyzésben (itt és itt) azzal a kérdéssel foglalkoztunk, hogyan lehet Istenről érvényes kijelentéseket tenni emberi ismereteink által használt fogalmak segítségével. Az Istenről szóló kijelentések analóg értelmű kijelentések, ami azt jelenti, hogy ezek nem pontosan ugyanolyan értelemben állítanak valamit &#8230; <a href="https://www.matthaios.hu/az-istenrol-valo-beszed-az-elo-hagyomany/">Folytat&#225;s <span class="meta-nav">&#8594;</span></a></div>
        <div class="content"><p>Két előző bejegyzésben (<a href="https://www.matthaios.hu/az-istenrol-valo-beszed-az-analogia/">itt</a> és <a href="https://www.matthaios.hu/az-istenrol-valo-beszed-a-harmas-ut/">itt</a>) azzal a kérdéssel foglalkoztunk, hogyan lehet Istenről érvényes kijelentéseket tenni emberi ismereteink által használt fogalmak segítségével. Az Istenről szóló kijelentések analóg értelmű kijelentések, ami azt jelenti, hogy ezek nem pontosan ugyanolyan értelemben állítanak valamit Istenről mint a teremtett dolgokról. Ezek azonban mégsem üres állítások, hanem valóságos tartalmuk van. Ez azért lehetséges, mert a teremtett dolgok az Isten létében való részesedés által léteznek, ez a részesedett, korlátozott lét végtelenül különbözik ugyan Istentől, mégis utal rá: valamilyen hasonlóság van Isten és a teremtmények között.</p>
<p>Itt tehát arról van szó, hogy a hasonlóság alapja a teremtés. Az ember önmagától nem is képes a teremtő Istenre vonatkozó kijelentéseken túllépni. A kinyilatkoztatásban, mindenekelőtt és kiváltképpen a megtestesült Igében, Jézus Krisztusban Isten közvetlenül szólt hozzánk. Ez a közvetlenség azonban teljesen csak Isten színről-színre látásában, a „visio beatifica”-ban fog megvalósulni az üdvözültek számára. Addig ez a közvetlenség az emberi beszéd, az emberi szavak, fogalmak leple alatt mutatkozik meg. A hit azonban elsősorban nem az emberi beszéd, emberi szavak, fogalmak eredménye, hanem Isten természetfölötti adománya, jóllehet az emberi beszéd nélkülözhetetlen a hit kialakulásában, a hit tartalmainak közlésében. Hasonlóan az a hagyomány, amely a hit igazságait továbbadja, nem csak emberi hagyomány, hanem Isten műve is.</p>
<p>A hagyomány összetevőivel, folyamatával most nem foglalkozunk. Csak a hittartalmak analóg kifejezése és a hagyomány élő volta közti összefüggésről lesz szó. Hogyan teszi az előbbi lehetővé az utóbbit, és mi a különbség a hagyomány fejlődése és például a fizika fejlődése között? Természetesen, szó sincs arról, hogy a kérdés teljes teológiai „elméletét” megadnánk, mindössze néhány szempontot említünk.</p>
<p>Egyértelműségre (univocitásra) törekvő ismeretrendszerek fejlődése számára az egyik lehetőség az, hogy az ismert kijelentésekből logikai következtetések útján új kijelentésekhez jutunk. A matematika (legalábbis formálisan) ezt az utat követi. A rendszerbe új ismeret tulajdonképpen nem kerül, a kiinduló állítások (axiómák) voltaképpen mindent tartalmaznak, a következtetések csak ezeket a tartalmakat bontják ki. A fizikai ismeretek körébe a tapasztalattal, kísérletekkel már új ismeretek is bekerülnek. Itt a továbblépés két irányba történhet. Az egyik irány az, amikor egy eddigi kijelentést tévesnek ismernek fel, és egy más kijelentéssel cserélik fel. A fizika története számos példát tartalmaz erre. A másik irány új területek felfedezése, azaz olyan ismeretek felmerülése, amelyek nincsenek ellentétben a korábbi ismeretekkel, de új területeket jelölnek ki. Az optika például kezdetben a mechanikától független területként jelentkezett.</p>
<p>Mi a helyzet a hittételekkel, a dogmákkal? A kinyilatkoztatás Jézus Krisztussal, illetve az apostoli korral lezárult, ezért új ismeretek nem kerülhetnek a rendszerbe. A fizika fejlődésének két iránya tehát a „dogmafejlődés” számára nem lehetőség. A kinyilatkoztatott igazságok néhány logikai következményét későbbi korok vonhatják le, ez tehát fejlődési lehetőség. Az így kapott kijelentések is kinyilatkoztatottnak tekinthetők. A fejlődés másik lehetőségét az adja, hogy a hitigazságok analóg kijelentések formájában fogalmazódnak meg. Ez pedig új irányt jelöl ki a fejlődésnek: ezeket a kijelentéseket el lehet mélyíteni, értelmezni lehet és kell. Így lehetővé válik egy folyamat, amelyben az igazság értelme folyamatosan bontakozik ki, a kezdeti általános és homályos kifejezéseket specifikusabb és világosabb kifejezések magyarázzák, a téves értelmezéseket elválasztják a helyes értelmezéstől. A folyamatból azonban két dolog ki van zárva: a korábbi, helyes megfogalmazások soha nem tagadhatók, továbbá nem kerül a „rendszerbe” olyan új ismeret, amely ki nem bontott formában ne lett volna már ott. Az Egyház tanítóhivatalának feladata, hogy a fent vázolt folyamat ne torkoljon tévutakba.</p>
<p>Befejezésül még meg kell említeni, hogy most a hagyomány sokrétű gazdagságából kiemeltük a hit igazságainak kijelentések formájában való megfogalmazását, tehát valamilyen értelemben a teljességről lemondtunk. A vizsgálat területének korlátozására azonban szükség lehet, csak erről tudni kell.</p></div>
    </div>
    
    <div class="article">
        <div class="title">Lehet-e bűnösnek mondani az Egyházat?</div>
        <div class="categories">Egyház</div>
        <div class="summary">Egy másik blogon felmerült a kérdés, hogy „az Egyház szent vagy inkább bűnös”. Ha egy alanyról állítunk valamit (vagy esetleg kérdezünk valamit), akkor ahhoz, hogy meggyőződjünk arról, hogy helyes-e állításunk (vagy tisztázzuk, mire is irányul a kérdés), elemeznünk kell, hogy &#8230; <a href="https://www.matthaios.hu/lehet-e-bunosnek-mondani-az-egyhazat/">Folytat&#225;s <span class="meta-nav">&#8594;</span></a></div>
        <div class="content"><p><span style="color: #000000;">Egy másik <a href="http://jezsuita.blog.hu/2013/06/02/egyhaz_szent_vagy_vagy_inkabb_bunos">blogon</a> felmerült a kérdés, hogy „az Egyház szent vagy inkább bűnös”. Ha egy alanyról állítunk valamit (vagy esetleg kérdezünk valamit), akkor ahhoz, hogy meggyőződjünk arról, hogy helyes-e állításunk (vagy tisztázzuk, mire is irányul a kérdés), elemeznünk kell, hogy mi az alany és mit állítunk róla.</span></p>
<p><span style="color: #000000;">Bellarmin Szent Róbert a következő módon határozta meg az Egyházat: „Az egy és igaz Egyház azoknak az embereknek a gyülekezete, akik ugyanazt a keresztény hitet vallják, ugyanazon szentségekben részesülnek, továbbá a törvényes egyházi elöljárók, különösen a római pápa vezetése alatt állnak”. Ez a meghatározás három mozzanatot emel ki: az Egyház tanítói feladatát (a közös hit), megszentelő feladatát (szentségek) és a hierarchia szerepét.</span></p>
<p><span style="color: #000000;">Bellarmin Szent Róbert (1542-1621), jezsuita bíboros, teológus, az ellenreformáció nagy alakja. Az Egyházról való felfogása tükrözi az ellenreformáció vitáit, az ellenreformáció egyháztanát bizonyos egyoldalúság jellemezte. Erről így ír P. Garrigou-Lagrange domonkos teológus egyik <a href="http://www.ewtn.com/library/theology/reality.htm">könyvében</a> (fordítás tőlem):</span></p>
<blockquote><p><span style="color: #000000;"><span style="font-size: medium;">[Aquinói Szent Tamás] Summa-jában megtaláljuk az Egyházról szóló teológiai fejezet alapjait. Ez különös aktualitást nyert a protestantizmus tévedéseivel kapcsolatban. De a későbbi tárgyalásmód – minthogy elsősorban külsődleges és apologetikus volt – a szoros értelemben vett teológiai szempontokat nem vette figyelembe, azaz nem vette eléggé figyelembe az Egyház belső szerkezetét&#8230;Szent Tamás, amikor Krisztusnak, a főnek kegyelméről beszél, az Egyházat misztikus testnek nevezi, amelynek tagja minden ember aszerint, amilyen mértékben részesedik abban a kegyelemben, amely az Üdvözítőtől származik.</span></span></p></blockquote>
<p><span style="color: #000000;">Garrigou-Lagrange atya (és mások) szempontjai kiegészítik Bellarmin Szent Róbert meghatározását. (P. Reginald Garrigou-Lagrange [1877-1964], a huszadik század egyik legnagyobb teológusa. Kinevezett zsinati szakértő, de elhatalmasodó betegsége miatt már nem tudott a zsinat munkájában részt venni. Életműve – sajnálatos módon – a zsinat után háttérbe szorult.) </span></p>
<p><span style="color: #000000;">A 2.Vatikáni Zsinat Lumen Gentium dogmatikus konstitúciójának 7. fejezete – amely az Egyházról, mint Krisztus misztikus testéről beszél – ezeket mondja:</span></p>
<blockquote><p> <span style="color: #000000;"><span style="font-family: 'Times New Roman', serif;"><span style="font-size: medium;">Annak érdekében, hogy Benne szüntelenül megújuljunk <i>(vö.</i> <i>Ef 4,23)</i>, a Lelkéből adott nekünk, aki egy és ugyanaz a Főben és a tagokban, az egész testet úgy élteti, fogja össze és mozgatja, hogy tevékenységét ahhoz a szerephez hasonlíthatták az egyházatyák, melyet az életelv, azaz a lélek tölt be a testben.</span></span></span></p></blockquote>
<p><span style="color: #000000;">Idézet a nyolcadik fejezetből:</span></p>
<blockquote><p><span style="color: #000000;"><span style="font-family: 'Times New Roman', serif;"><span style="font-size: medium;">Az egyetlen közvetítő, Krisztus szent Egyházát, a hit, a remény és a szeretet közösségét, ezen a földön látható szervezetként alapította és tartja fenn szüntelen, s általa árasztja mindenkire az igazságot és a kegyelmet. De a hierarchikus szervezettel ellátott társaságot és Krisztus misztikus testét, a látható gyülekezetet és a kegyelmi közösséget, a földi egyházat és a mennyei javakban bővelkedő egyházat nem szabad két valóságnak tekintenünk, hanem emberi és isteni elemekből álló, egy összetett valóságot alkotnak.</span></span></span></p></blockquote>
<p><span style="color: #000000;">Tehát az Egyház egy valóság, amelyet Jézus lelke tölt be, amelynek azonban vannak emberi elemei is. Így, ha egy mondatnak az alanya az „Egyház”, akkor ez „egy összetett valóságot” jelöl. Az Egyháznak kezdettől fogva jelzője a „szent”. Az Egyház szent isteni eredeténél fogva, annak erejében, hogy „kegyelmi közösség”, annak erejében, hogy az „életelv” benne Jézus lelke. Ez a szentség az emberi elemekben is megmutatkozik, az Egyház vértanúkat, hitvallókat, szenteket nevelt és nevel, a mennyei Jeruzsálem lakóit. Ezt a szentséget egyes tagjainak bűnössége sem képes lerombolni.</span></p>
<p><span style="color: #000000;">Miután megvizsgáltuk (vagy inkább körülírtuk), hogy mi az Egyház, foglalkozzunk most a „bűnös” jelzővel. A szó eredeti értelmében bűnös csak az ember lehet, hiszen a bűn feltételezi a személyes, rossz döntést. Átvitt értelemben alkalmazhatjuk a bűnös jelzőt olyan csoportokra, közösségekre is, amelyeknek tagjai között sok a bűnös, tagjai különösen súlyos bűnöket követtek el, vagy a közösség bűn elkövetését támogatja. Ezzel az alkalmazással azonban óvatosan kell bánni, mert előítéletekhez vezethet. Alkalmazható-e a „bűnös” jelző a fentiekben körülírt „Egyház” alanyra? Azt hiszem, az eddigiekből nyilvánvaló, hogy nem, mert ez az összetett valóságról csak bizonyos részeire (fenntartásokkal) állítható dolgot állít. Ez az eljárás a csak emberiről állíthatót átviszi az istenire. Tehát a „bűnös” jelző az Egyházra, mint összetett valóságra nem alkalmazható. A „bűnös” jelző azonban állítható az „emberi elemekkel” összefüggésben. Azonban itt is sokszor túlzásokkal találkozunk.</span></p>
<p><span style="color: #000000;">A liturgikus reform egyik (misén kívüli) vízszentelési szertartása tartalmazza a következő kifejezést: „áldjad és tisztítsd meg Egyházadat”. Azt jelenti ez a kifejezés, hogy a bűnös Egyházat meg kell tisztítani? A fent elmondottak ezt az értelmezést kizárják. A kérés az Egyház tagjainak megtisztítására vonatkozik. Hasonlóan, lehet azt mondani, hogy az „új rendőrfőnök megtisztította a várost”. Világos, hogy nem arról van szó, hogy a város, mint város bűnöző volt, hanem arról, hogy a városban sok volt a bűnöző. Ez a „<a href="http://en.wikipedia.org/wiki/Totum_pro_parte">totum pro parte</a>” névvel ellátott nyelvi fordulat alkalmazása.</span></p></div>
    </div>
    
    <div class="article">
        <div class="title">Az Istenről való beszéd. Analógia, metafora</div>
        <div class="categories">teológia</div>
        <div class="summary">Egyik előző bejegyzésben beszéltünk arról, hogy a teremtett világra alkalmazott fogalmainkat nem lehet ugyanolyan értelemben Istenre alkalmazni, ahogyan alkalmazzuk őket a teremtett dolgokra. Ennek ellenére Istenre vonatkozó állításaink nem üres állítások, reális tartalmuk van. Az állításnak ezt a módját neveztük &#8230; <a href="https://www.matthaios.hu/az-istenrol-valo-beszed-analogia-metafora/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egyik <a href="https://www.matthaios.hu/az-istenrol-valo-beszed-az-analogia/">előző</a> bejegyzésben beszéltünk arról, hogy a teremtett világra alkalmazott fogalmainkat nem lehet ugyanolyan értelemben Istenre alkalmazni, ahogyan alkalmazzuk őket a teremtett dolgokra. Ennek ellenére Istenre vonatkozó állításaink nem üres állítások, reális tartalmuk van. Az állításnak ezt a módját neveztük analóg állításnak. Egy másik bejegyzésben az analóg istenismeret módszertanát leíró, régi teológiai „módszert”, a <a href="https://www.matthaios.hu/az-istenrol-valo-beszed-a-harmas-ut/">hármas utat</a> (triplex via) ismertettük.</p>
<p style="text-align: justify;">Ebben a bejegyzésben azzal foglalkozunk, hogy az analóg ismeretszerzés nem csak az istenismeretet jellemzi, ez az ismeretszerzés előfordul a humán- sőt reáltudományokban is <a class="footnote" href="https://www.matthaios.hu/feed/?paged=25#note-155-1" id="return-note-155-1" title="Hideg Éva: Paradigma a tudományelméletben és a társadalomtudományi kutatásokban. (15-22.o)"><sup>1</sup></a>. A metafora használata általános jelenség. A metaforában (vagy a tágabb értelemben vett hasonlatban, analógiában) egyik dolog tulajdonságait, egyik dologgal kapcsolatos jelentéseket viszünk át egy másik dologra. Ez történik az Istenről való beszédben is: a tulajdonság, fogalom teremtett dolgokra vonatkozó, számunkra „ismerős” jelentését visszük át Istenre. A már említett hármas út ad módszertani útmutatót arra, hogy ezt helyesen tegyük. Felmerül azonban a kérdés, hogy az Istenről szóló analóg beszédnek vannak-e olyan sajátosságai, amelyek megkülönböztetik ezt az egyéb, teremtett dolgokra vonatkozó „analóg beszédtől”.</p>
<p style="text-align: justify;">Az analógiában két dologról valami közöset állítunk, ugyanakkor azt is tudjuk, hogy ez a „közös” egyben különbséget is feltételez: a „közös” nem ugyanolyan értelemben vonatkozik a két dologra. A hasonlóságnak van valamilyen alapja, amely mindkét dologban megvan, de a két dologban másként van meg.</p>
<p style="text-align: justify;">A teremtett világ analógiái – összehasonlítva a „teológiai” analógiával – felületesnek, külsődlegesnek tűnnek. A hasonlóság nem olyan mélyreható és ezzel együtt a különbség sem olyan „félelmetes”.  A teológiai analógia tehát más mint az egyéb tudományokban, egyéb területeken használt „metaforák”.  A teológiai analógia megvilágítására egy másik fogalmat, a participáció, a részesedés fogalmát használjuk. A Teremtő és a teremtett dolgok közti hasonlóság alapja az, hogy a teremtmények Isten létéből részesednek. A teremtmény csak azért létezik, mert Isten megteremtette, „létrehozta”, létében részesítette. A teremtmény csak annyiban létezik, csak annyiban jó, csak annyiban valami, amennyiben Isten létéből részesedik, Istenhez hasonló. Mennél nagyobb a hasonlóság, annál inkább &#8220;létezik&#8221; a teremtény. Ez a hasonlóság bensőséges, mert a teremtmény teljes léte tőle függ. A teremtmény léte azonban részesedett lét, szemben Isten létével, amely nem részesedett, hanem önálló, önmagában fennálló lét (a skolasztikusok kifejezése szerint „esse subsistens”). Tulajdonképpen a teremtények részesedett, korlátozott léte teszi lehetővé számunkra, hogy a teremtményekkel kapcsolatos „ki ez, mi ez” kérdésre valamennyire határozott választ adjunk. A teremtmény léte egy behatárolt, korlátozott dolog léte. A dolog lényege  –  a „ki ez, mi ez” kérdésre adott válasz  – ezt a korlátozottságot is kifejezi. A dolog csak „ez”. Ezzel szemben, ha Istennel kapcsolatban tesszük fel a lényegre vonatkozó kérdést: „ki az Isten”, csak az a válasz, hogy Isten maga a lét („ipsum esse”, egy másik skolasztikus kifejezés). Ha egy létező maga a lét, csak korlátlan lét lehet. Isten legmegfelelőbb neve a Kivonulás könyvében maga által adott név: <em>&#8220;Ha ők akkor azt kérdezik tőlem: ‘Mi az ő neve?’ – mit mondjak nekik&#8221;? Isten erre azt mondta Mózesnek: &#8220;Én vagyok az, ‘Aki vagyok’ &#8220;(Kiv 13-14).</em></p>
<p style="text-align: justify;">Isten lényege tehát maga a létezés, a szükségszerű lét. Ezzel szemben a teremtmény olyan valaki, valami, ami ugyan létezik, de ez a lét részesedett, esetleges lét, nem következik a teremtmény lényegéből (a „ki ez, mi ez” kérdésre adott válaszból). Ez áthidalhatatlan és végtelen különbség, ezért mondja a IV.Lateráni Zsinat, hogy <em>„a teremtmény és Teremtője között nem lehet, akkora hasonlóságot megjelölni, hogy egyúttal tudomásul ne vennénk a köztük lévő még nagyobb különbözőséget”</em>.</p>
<p style="text-align: justify;">A fentiek egyúttal kijelölik az istenismeret útját. Mennél közelebb jutunk az ismeretben Istenhez, annál világosabb lesz számunkra Isten transzcendenciája, nagysága, végtelensége, elérhetetlensége. A megtestesült Ige személyében ez az Isten jött közénk.</p>
<div class="footnotes"><h2 class="notes">Jegyzetek:</h2><ol><li id="note-155-1">Hideg Éva: <a href="http://unipub.lib.uni-corvinus.hu/400/1/jovelm14.pdf">Paradigma a tudományelméletben és a társadalomtudományi kutatásokban.</a> (15-22.o) <a href="https://www.matthaios.hu/feed/?paged=25#return-note-155-1">&#8617;</a></li></ol></div></div>
    </div>
    
    <div class="article">
        <div class="title">A milánói ediktum 1700 éves évfordulója</div>
        <div class="categories">jegyzet</div>
        <div class="summary">Kr. u. 313-ban Constantinus és Licinius császárok rendeletet adtak ki. A rendelet megadta „a keresztényeknek és mindenkinek a szabad választást, hogy azt a vallást kövessék, amelyiket akarják”. A lelkiismereti szabadság szempontjából a fenti szöveg kifogástalan. Mégis vannak, akik ezt az &#8230; <a href="https://www.matthaios.hu/a-milanoi-ediktum-1700-eves-evforduloja/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Kr. u. 313-ban Constantinus és Licinius császárok rendeletet adtak ki. A rendelet megadta „<span style="color: #000000;">a keresztényeknek és mindenkinek a szabad választást, hogy azt a vallást kövessék, amelyiket akarják”. A lelkiismereti szabadság szempontjából a fenti szöveg kifogástalan. Mégis vannak, akik ezt az időpontot az igazi kereszténység hanyatlása kezdetének tekintik. Kétségtelen, hogy az Egyház és állam viszonyában új fejezet kezdődött. Az állam kereszténnyé lett. Az egyoldalú történetszemlélet ezt negatívumként látja, felvonultatja a szokásos témákat: keresztesháborúk, inkvizíció, vallásháborúk stb. Ha valaki a kereszténység „pártján áll”, akkor a keresztény államok létrejöttét nem kell feltétlenül káros jelenségként látnia. Az állam az emberek javának előmozdítására hivatott, a legfőbb jó pedig az üdvösség, tehát jó, ha az állam keresztény. Mégis a keresztény államok létrejötte nem eredményezte Isten országának teljes megvalósulását, hiszen ez majd Krisztus királyságának teljes és mindenki számára nyilvánvaló megjelenése lesz. Addig azonban az Egyház „vándorúton” van, és még a keresztény államok sem tudták megszüntetni az ember bűnre hajló természetéből adódó következményeket. </span></p>
<p style="text-align: justify;"><span style="color: #000000;">Az Egyház és állam viszonyának bonyolult kérdését természetesen nem fogjuk tisztázni ebben a bejegyzésben. Csak néhány szempontot említünk. Az Egyház és állam közti feszültség egyik forrása az, hogy az Egyház az „üdvösség szentsége” a világ számára. Ebből következik, hogy az emberek üdvösségét illetően az Egyháznak bizonyos prioritásai vannak az állammal szemben. Konfliktus esetén </span><span style="color: #000000;">„i</span><span style="color: #000000;">nkább kell engedelmeskedni Istennek, mint az embereknek” (ApCsel 5,27). A másik feszültség megfogalmazása későbbi eredetű. Ha az üdvösség az ember számára elérhető legfőbb jó, akkor az államnak törekednie kell arra, hogy például a nevelésben előmozdítsa a „keresztény befolyást”. Másrészt a hit, az Isten melletti döntés az ember szabad cselekedete, tehát ez nem születhet meg „állami kényszer” alatt. (Ez kétségtelenül igaz, de ha ezt a döntést a külső körülmények jó irányban befolyásolják, akkor ez jó.) </span><span style="color: #000000;">Az állam és Egyház közti harmonikus viszony néha rövid időre megvalósult, különösen a szent királyok uralkodása alatt, de Krisztus Király végleges országa csak a második eljövetel után lesz mindenki számára megtapasztalható. Mindenesetre úgy tűnik, a szent királyok országai az átlagnál jobban bírták a történelem viszontagságait. </span></p>
<p style="text-align: justify;"><span style="color: #000000;">Időközben az állam szekularizálódott, elvesztette kapcsolatát az ember természetfölötti céljával. Az Egyház – a maga természetfölötti céljával – néha „idegen test” az államban. A vallást, az erkölcsöt a modern államfelfogás sokszor a társadalmi fejlődés – mára már elavult – termékének tekinti. A legfőbb tekintély egyre inkább az állam, illetve a nemzetközi intézmények törvényei. Elvárás, hogy az Egyház maradéktalanul vesse alá magát ezen törvényeknek. Ez az elvárás  felülírhatja a lelkiismereti szabadság elvét is. Előfordulhat, hogy a jövőben a tettekben megvalósuló homoszexualitás bűnnek minősítését állami törvények fogják szankcionálni. Egyházi intézmények számára is kötelező lehet az abortusz állami törvényeknek megfelelő kezelése. A gyónási titok nem mentesít a feljelentés kötelezettsége alól, és még lehetne folytatni a sort. </span></p>
<p style="text-align: justify;"><span style="color: #000000;">Az is megfigyelhető, hogy elkezdődött a fenti elvek zárt ideológiává formálódása. Ez az ideológia egyre több ország törvényhozásában érvényesül, elsősorban a „fejlett” Nyugaton, az ideológia korlátlan érvényesülése Kelet-Európában már nem olyan egyértelmű.</span></p>
<p style="text-align: justify;"><span style="color: #000000;">Hogyan viszonyul az Egyház ehhez a folyamathoz? Az egyik kérdés a vallásszabadság kérdése. Hogyan egyeztethető ez össze azzal, hogy a tévedés választása tulajdonképpen nem jog? De azt is figyelembe kell venni, hogy jelenleg a világon sehol sincs keresztény állam, a kereszténység az egész világot tekintve kisebbség. A közelmúlt és jelen pedig azt bizonyítja, hogy a vallásszabadság hiánya miatt legtöbbet a keresztények szenvednek. </span></p>
<p style="text-align: justify;"><span style="color: #000000;">Többen nem tekintik a Gaudium et Spes zsinati dokumentumot az Egyház és a világ viszonyának hosszú időre szóló tisztázásaként. Valljuk be – mai ismereteink alapján – a világ 50 évvel ezelőtti helyzetét több zsinati atya túl optimistán itélte meg. A második világháborút követő újjáépítés, az erős kereszténydemokrata jelenlét a politikában, a szociális piacgazdaság kialakulása több reményre adott okot, és talán felcsillant valamilyen távoli harmónia képe világ és az Egyház között. A 68-as mozgalmak után már látni lehetett, hogy az Egyház és a világ nem pontosan azonos úton jár, ez a felismerés azonban néhol még mindig késik. M</span><span style="color: #000000;">intha még mindig visszariadnának annak felismerésétől, hogy az Egyház egy kisebbség egyháza. Ez a kisebbség azonban „kreatív” kisebbség, az új evangelizáció motorja lehet. Ezzel ellentétes az az elképzelés, amely szerint a mindenkinek felajánlott üdvösség elve mégis inkább valamilyen népegyházi struktúrának felelne meg, amely bizonyos kérdésekben türelmesebb. Világos, hogy ez a türelmesség nem lépheti át az Egyház tanításának határait. A tanítás „átszabása” pedig a könnyebb és szélesebb körű elfogadhatóság érdekében rossz opció. Talán a másik oldalról kellene megközelíteni a kérdést: „Az én igám édes, az én terhem könnyű (Mt 11,30).</span></p>
<p style="text-align: justify;"><span style="color: #000000;">Az állam és Egyház jövendőbeli viszonyát nem látja maradéktalan optimizmussal Francis George bíboros, Chicago érseke. Azt mondja, hogy ő még saját ágyában fog meghalni. Utódja börtönben, az ő utódját pedig kivégzik. Nem hiszem, hogy erről a „forgatókönyvről” ki lehetne jelenteni, hogy teljesen lehetetlen. Az is lehet, hogy lesz majd egy újabb ediktum, de ezt talán „pekingi ediktumnak” fogják hívni.</span></p></div>
    </div>
    
    <div class="article">
        <div class="title">Van-e paradigmaváltás a teológiában?</div>
        <div class="categories">teológia</div>
        <div class="summary">A paradigma Wikipédia-meghatározása: „Egy tudományterület általánosan elfogadott nézetei (fogalmai, szakkifejezései) egy adott korszakban, időpontban”. A meghatározásból világos, hogy voltak és vannak különböző teológiai paradigmák. (Ezek a paradigmák addig „katolikusok”, amíg elfogadják a kinyilatkoztatás tényét és az egyházi tanítóhivatalt.) A Thomas &#8230; <a href="https://www.matthaios.hu/van-e-paradigmavaltas-a-teologiaban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A paradigma <a href="http://hu.wikipedia.org/wiki/Paradigma">Wikipédia-meghatározása</a>: „Egy tudományterület általánosan elfogadott nézetei (fogalmai, szakkifejezései) egy adott korszakban, időpontban”. A meghatározásból világos, hogy voltak és vannak különböző teológiai paradigmák. (Ezek a paradigmák addig „katolikusok”, amíg elfogadják a kinyilatkoztatás tényét és az egyházi tanítóhivatalt.)</p>
<p style="text-align: justify;">A Thomas Kuhn tudománytörténész nyomán a <a href="http://hu.wikipedia.org/wiki/Paradigmav%C3%A1lt%C3%A1s">paradigmaváltást</a> a tudományos forradalommal hozzák összefüggésbe. Eszerint egy tudomány a széles körben elterjedt paradigmát használva válságba juthat, ezt a válságot a paradigma forradalomszerű leváltása szünteti meg. Ismét a Wikipédia: „A paradigma jelentősége abban áll, hogy az ember néha krízisbe, konfliktusba kerül meglévő véleménye, beállítottsága, hiedelmei, gondolatai, ismeretei stb. ellentmondásossága miatt és szerint, amelyet sokszor ezek átfogó (paradigma méretű) megváltoztatásával tud csak feloldani”.</p>
<p style="text-align: justify;">Lehet-e a teológia történetét ilyen értelemben vett paradigmaváltások sorozataként értelmezni? A zsinat utáni teológiában történt-e ilyen paradigmaváltás? Ha igen, jó volt-e ez? A kérdésre adott válasz érinti a folytonosság és szakadás, a régi és új problémáját. Nemeshegyi Péter jezsuita atya a Gál Ferenc Hittudományi Főiskola honlapján található <a href="http://www.gfhf.hu/text/pages/konyvtar/elektronikuskonyvtar">írásában</a> öt krisztológiai paradigmát említ:</p>
<ol style="text-align: justify;">
<li>Az alulról jövő krisztológia. Ez „Jézus testi-lelki teljes emberségére teszi a hangsúlyt, és kiemeli, hogy Jézus emberi természete nem keveredett össze az istenivel”.</li>
<li>A felülről kiinduló krisztológia. „E paradigmában központi szerepet kap az örök isteni Logosz <i>megtestesülése</i>, vagyis Isten egyszülött Fiának emberré levése. A megtestesülés révén Jézus valóságos Isten és valóságos ember. Benne valósul meg az istenségnek és az emberségnek az az egysége, amely az embereket üdvözíti.”</li>
<li>Az üdvözítő második Ádám. Ez a paradigma Jézus megváltói tevékenységére helyezi a hangsúlyt. Ez a nyugati paradigma: „A nyugati egyházban az 5.században egy új paradigma jelent meg, amely egészen a 2. vatikáni zsinatig uralta a „latin” krisztológiát.” Nemeshegyi atya hozzáteszi, hogy ez a paradigma nem ideális. „Régen sem volt az, ma pedig, amikor a szentírástudomány és a teológiatörténeti kutatás haladása megmutatta, hogy másra helyezik a hangsúlyt az újszövetségi iratok és a régi egyházatyák, még kevésbé tekinthető kielégítőnek, nem is beszélve arról, hogy az eredeti bűn, a bűn és a büntetés fogalma, az emberi tevékenység értékelése stb. napjainkban új kérdéseket vet fel, amelyekre ez a paradigma nem ad kielégítő választ.”</li>
<li>Jézus (csak) jóságos és bölcs tanító ember. Ez a Jézus istenségét tagadó liberális protestáns teológusok paradigmája.</li>
<li>Az első két paradigma szentháromságos szintézise. „A 20. század közepén jelent meg az ötödik paradigma: a 2.vatikáni zsinaté. Sajátossága, hogy szintetikusan egyesíteni törekszik az első két paradigmát, és a krisztológiát a Szentháromság által megvalósuló egyetemes üdvtörténet keretében fejti ki&#8230;Az a hitoktatás, teológia-oktatás, egyházi művészet és zene felel meg korunknak, amely felfogja és kifejezi ezt az új, és minden eddiginél teljesebb szentháromságos krisztológiai paradigmát. Még sok a tennivaló, mert a 3. paradigma annyira belevésődött a nyugati egyház híveinek köztudatába, hogy nehéz azon felülemelkedni.”</li>
</ol>
<p style="text-align: justify;">Röviden összefoglalva: az első és második paradigmát szintetizáló ötödik paradigmának le kell váltania a nyugati egyház (sok évszázadon keresztül) uralkodó, nem éppen ideális paradigmáját. A program paradigmaváltásnak tűnik Thomas Kuhn mértéke szerint is. Talán azt is lehetne mondani, hogy ez a paradigmaváltás egyes teológiai irányzatok esetében már megtörtént. Ennek eredménye, hogy a „hármas paradigma” sok fogalmával, a bűn, az ősbűn, az eredeti bűn, a megváltás, a kegyelemtan fogalmaival kapcsolatban ezekben az irányzatokban bizonytalanság van. A tanítóhivatal több ezekre vonatkozó kijelentése dogma. A dogmák valóságos kérdésekre adott helytelen válaszokkal szemben olyan válaszokat adnak, amelyek irányt mutatnak az üdvösség felé vezető úton.</p>
<p style="text-align: justify;">A „harmadik paradigma” középpontjában álló megváltás fogalma nem szorítja háttérbe az előző paradigmák tanításait. A középkorban keletkező skolasztikus teológia nem tagadja az atyák teológiáját. (Egyébként Szent Ágoston és a nyugati egyházatyák is egyházatyák voltak.) A következőkben Nemeshegyi atya írásában említett „helyreállítással” foglalkozunk nagyon röviden, ennek helyes értelmezését próbáljuk megvilágítani. Az ősbűn és minden bűn valóban megsérti a világrendet és az ezt megalkotó Istent. A sértés fogalma Istenre azonban <a href="https://www.matthaios.hu/az-istenrol-valo-beszed-az-analogia/">analóg értelemben</a> alkalmazható. A sértés nem vált ki Istenből  valamilyen negatív érzelmet, nem okoz kárt neki. Ez lehetetlen, hiszen Isten változatlan: <span style="font-family: 'Times New Roman', serif;">„</span><span style="color: #000000;">Nála nincsen változás, sem árnyéka a változandóságnak” (Jak 1,17). Tehát a</span> megváltás általi jóvátétel nem a haragvó Istent engeszteli ki, hanem helyreállítva a bűn által megsértett világrendet, a bűnöst helyezi vissza a kegyelem által az Istennel való barátság állapotába. A bűnös saját erejéből erre képtelen, Isten bölcsessége és szeretete pedig a megváltásnak ezt az útját választotta. A teológiai köztudatba nem az írásban említett anzelmi elmélet került, hanem a megváltás misztériumának Aquinói Szent Tamás szerinti megközelítése.</p>
<p style="text-align: justify;">A „harmadik paradigma” teológiai gazdagságáról sokat lehetne még beszélni. Ebből a gazdagságból a forradalomszerű paradigmaváltás következtében sok minden elveszhet. A paradigmák egymást veszteség nélkül csak a folytonosságban válthatják fel. Ez biztosítja, hogy az egyik paradigma – törés nélkül – átalakul a másikba, megőrizve azokat az értékeket, eredményeket, amelyek elvesztése kárt okozna. Sajnos a zsinat utáni teológia némelyik irányzatát nem ez a folytonosság jellemezte.</p></div>
    </div>
    
    <div class="article">
        <div class="title">Régi és új 1975. A liturgikus reform</div>
        <div class="categories">jegyzet</div>
        <div class="summary">Kezembe került egy könyv, amelyet évekkel ezelőtt vásároltam egy antikváriumban. Időközben megfeledkeztem róla. A könyvet a Szent István Társulat adta ki 1975-ben, tehát közel negyven éve. A könyv címe emlékeztet a blog nevére: Régi és új a liturgia világából. A &#8230; <a href="https://www.matthaios.hu/regi-es-uj-1975-a-liturgikus-reform/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Kezembe került egy könyv, amelyet évekkel ezelőtt vásároltam egy antikváriumban. Időközben megfeledkeztem róla. A könyvet a Szent István Társulat adta ki 1975-ben, tehát közel negyven éve. A könyv címe emlékeztet a blog nevére: Régi és új a liturgia világából. A könyv Radó Polikárp OSB (1899-1974), a liturgia professzora emlékére jelent meg. Gyűjteményes kötet, az egyes tanulmányokat teológusok, a liturgika tudományának művelői írták. A bevezetőben Szennay András pannonhalmi főapát, a Rk. Hittudományi Akadémia (ma PPKE Hittudományi Kara) tanára megemlíti, hogy Radó Polikárp munkásságát „hazánk történetének olyan korszakában fejtette ki, amely már az emberibb jövőt építi”. De nem ez a lényeg. A könyv publikálásakor a Novus Ordo, a megreformált liturgia még nagyon új volt, hiszen ezt 1969-ben hirdették ki. A szerzők még a régi rítusban nőttek föl, talán még nem volt az elég tapasztalatuk új rítussal kapcsolatban és jobban látták még a liturgikus reform előzményeit.</p>
<p style="text-align: justify;">Figyelemreméltó Klaus Gamber-nek, a regensburgi Liturgikus Intézet igazgatójának A liturgia reformjának problémái című tanulmánya. A továbbiakban ezt a tanulmányt ismertetem. Érdekes a tanulmány első mondata: „Közismert tény, hogy a zsinatról kiinduló liturgikus reform a húszas évek német ifjúsági mozgalmában gyökerezik.” A tanulmány olyan problémákra irányítja a figyelmet, amelyek</p>
<blockquote><p><span style="font-size: medium;">az ifjúsági mozgalomnak a liturgia történeti fejlődéséről való tévedéseiben gyökereznek, ezek viszont a liturgiai tudomány pontatlanságaiból erednek, sőt még távolabbra nyúlnak, a XVIII. század végi felvilágosodásba.</span></p></blockquote>
<p style="text-align: justify;">A tanulmány első része <strong>a mise, mint áldozat és lakoma</strong> kérdésével foglalkozik. A Szentírás és a hagyomány alapján kimutatja, hogy</p>
<blockquote><p><span style="font-size: medium;">a mise áldozat jellege éppoly régi, mint maga az Egyház, még ha bizonyos változások történtek is. A mise tehát kezdettől fogva áldozat és lakoma is volt egyúttal: lakoma, amelyen az Egyház áldozatot mutatott be Istennek.</span></p></blockquote>
<p style="text-align: justify;">A következő rész „klasszikus” témával foglalkozik: a <strong>szembemiséző oltár</strong> problémájával. A fejezet így kezdődik:</p>
<blockquote><p><span style="font-size: medium;">Az ifjúsági mozgalom liturgikus álmodozásaihoz tartozott a „versus populum” misézési mód. A liturgikus mozgalom, főként Pius Parsch szintén propagálta ezt a gyakorlatot&#8230;Ami egykor az ifjúsági mozgalomban egy kis csoport alkalmi gyakorlata volt és hatásosnak bizonyult, azt a zsinat után az egyetemes egyház gyakorlatára terjesztették ki&#8230;Először Luther Márton követelése volt, hogy az oltárnál álló pap forduljon arccal a közösség felé. Ezt ő, mint ismeretes, soha sem tette meg és a különböző protestáns felekezetek is csak elvétve követték.</span></p></blockquote>
<p style="text-align: justify;">A következőkben a tanulmány megvizsgálja a „versus populum” kérdését a nyugati és keleti egyház gyakorlatában és megállapítja, az elterjedt gyakorlat a „conversi ad Dominum”, illetve a kelet felé fordulás volt. A mai (akkori) gyakorlattal kapcsolatban ezt mondja:</p>
<blockquote><p><span style="font-size: medium;">A ma sok helyen bevezetett &#8220;versus populum&#8221; misézésnek van szociológiai oldala. Ehhez tartozik az az emociónális támasz is, amelyet a pap az előtte lévő közösségtől kap. (Így azonban új függőségi viszony jön létre: a színész függősége a publikumtól.)</span></p></blockquote>
<p style="text-align: justify;">A tanulmány befejező része a nép cselekvő résztvételéről, az <strong>&#8220;actuosa participatio&#8221;</strong>-ról szól. A jelen liturgikus gyakorlata itt is a német ifjúsági mozgalomban gyökerezik. A tanulmány megállapítja:</p>
<blockquote><p><span style="font-size: medium;">Korábban az egész Egyházban megszabott ősi rítussal ünnepelték az istentiszteletet és ez a liturgia zavartalan megünneplésének méltóságot és arra bizonyos garanciát kölcsönzött. Ma az &#8220;actuosa participatio&#8221; túlzott hangsúlyozása oda vezetett, hogy mindig új meg új utakat keresnek, hogy elérjék a hívek aktív részvételét. A hívek ebbe a szent cselekménybe &#8220;szent népként&#8221; és &#8220;királyi papságként&#8221; kapcsolódjanak be (vö. 1 Pét 2,9). De azt sem feledhetjük el, hogy a liturgia a nép részvétele nélkül is elvégezhető lenne, mivel közömbös, hogy hányan végzik Isten előtt az ünnepélyes szolgálatot. A résztvevő szabadságát meg kell hagynunk: ő döntse el, hogy milyen mértékben kíván aktívan részt venni az istentiszteleten. A csendes imádkozót is el kell tűrnünk a sarokban. Az ilyen néha &#8220;megigazultabban megy haza&#8221; (Lk 18,14), mint a másik, aki látszatra aktívan vett részt.</span></p></blockquote>
<p style="text-align: justify;">Azt hiszem nem kell különösebben bizonyítani, hogy az 1975-ben felsorolt problémák ma is problémák. Azóta sok minden történt. A &#8220;versus populum&#8221; elterjedtségének kérdésével továbbra is foglalkoznak a liturgiatörténészek, de a két legjelentősebb esemény talán az volt, hogy Boldog II.János Pál engedélyezte, hogy egyes, pápával egységben lévő közösségek továbbra is használhassák a zsinat előtti liturgiát. XVI.Benedek pápa pedig &#8220;Summorum Pontificum&#8221; kezdetű rendelkezésével (motu proprio) a zsinat előtti liturgiát a latin rítus rendkívüli formájaként, a latin rítus elismert &#8220;verziójának&#8221; jelentette ki. Ezzel párhuzamosan a Novus Ordo egyes alkalmazói is visszatértek a régi elrendezéshez, ahol a pap a hívek élén, &#8220;az Úr felé fordulva&#8221; mutatja be az áldozat, a &#8220;versus populum&#8221; az ige liturgiájának az elrendezése. Ez azonban nem túl gyakori eset.</p>
<p style="text-align: justify;">
<p style="text-align: justify;"></div>
    </div>
    
    <div class="article">
        <div class="title">Az ember test és lélek. 1.rész</div>
        <div class="categories">antropológia</div>
        <div class="summary">Néhány következő bejegyzésnek az ősbűn és az eredeti bűn (áteredő bűn) lesz a témája. Először azonban azt kell tisztázni, hogy minek tekinti az embert a katolikus teológia és filozófia. Mi tekinthető az igazi „hominizációnak”, emberré válásnak? Szükséges-e, hogy ennek nyomai &#8230; <a href="https://www.matthaios.hu/az-ember-test-es-lelek-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Néhány következő bejegyzésnek az ősbűn és az eredeti bűn (áteredő bűn) lesz a témája. Először azonban azt kell tisztázni, hogy minek tekinti az embert a katolikus teológia és filozófia. Mi tekinthető az igazi „hominizációnak”, emberré válásnak? Szükséges-e, hogy ennek nyomai legyenek a paleontológiában? Miért nem találja meg a paleontológia Ádám és a paradicsom nyomait? További kérdés: hogyan lehet leírni anyag és szellem emberben megvalósuló kettősségét és egymásrautaltságát? Az ember az anyagvilágban ismeretlen szellemi és akarati tevékenységekre képes. Képes az absztrakcióra, tértől és időtől független matematikai tételek megfogalmazására és igazolására. Sőt még arra is képes, hogy a létezés fogalmát elválassza a pusztán anyagi létezéstől. Ugyanakkor ismeretszerzésében érzékszerveire van utalva, az agy működése nélkül szellemi tevékenységet nem tud végezni.</p>
<p style="text-align: justify;">A vienne-i zsinat (1311-1312) és az V. lateráni zsinat (1512-1517) a test és lélek viszonyának leírásában a lélekre a lényegadó forma, <em>forma substantialis</em> skolasztikus szakkifejezést alkalmazza. Úgy tűnik, ennél jobb kifejezést máig sem találtak. Ezt a kifejezést a Katolikus Egyház Katekizmusa is átveszi: <span style="font-family: 'Times New Roman', serif;">&#8216;</span><span style="color: #000000;">A lélek és a test egysége olyan mély, hogy a lelket a test &#8220;formájának&#8221; kell tekinteni&#8217; (365). </span>A világban található dolgok anyagból és formából való összetettségének elve Arisztotelésztől származik (hülémorfizmus). Az anyagból és formából való összetettség elve kétféle tapasztalat mélyebb okát, filozófiai magyarázatát adja meg.</p>
<p style="text-align: justify;">Az egyik tapasztalat a dolgok keletkezése és elmúlása. Tapasztaljuk, hogy az élővilágban új élőlények születnek, élőlények elpusztulnak. De hasonló a helyzet az élettelen világban is. Például új vegyületek keletkeznek, vegyületek elbomlanak. A részecskefizikában ugyanúgy megtaláljuk a keletkezést és a bomlást. A keletkezés azonban nem a teljes semmiből való keletkezés: valami volt a keletkezés előtt is, ami az új dolognak is összetevője. Hasonlóan, a felbomlásnál, pusztulásnál sem a teljes semmi veszi át a dolog helyét, hanem valami megmarad, ami a felbomló dolog helyébe lépő dolgok összetevője lesz. A másik tapasztalati tény az, hogy a világban lévő létezők lényeges dolgokban megegyeznek, de ugyanakkor különböznek is egymástól: egyedek, individuumok különböző tulajdonságokkal. De például az egyes emberek – különbözőségeik ellenére is – mindnyájan emberek.</p>
<p style="text-align: justify;">A létezőnek az az összetevője, amely a keletkezés előtt is megvolt, de a keletkező dolognak is összetevője, az anyag, a matéria. A dolog felbomlása után is megmarad az anyag, ez a bomláskor létrejövő dolgok összetevője lesz. Az az összetevő viszont, amely az anyagot mindig egy konkrét dologgá teszi, a forma. Az anyag-forma elnevezés egyébként a mesterségek, művészetek világából származik. A szobor előtti anyag attól válik szoborrá, hogy a szobrász (a más formával rendelkező)  anyagba beleviszi a szobor formáját. Hasonlóan, az asztalos a fába beledolgozza az asztal formáját. A forma mindig valamilyen megvalósultságot, aktualitást jelent. Önmagában nézve az anyaghoz semmilyen forma nem tartozik: az anyag egyetlen tulajdonsága az, hogy képes formákat befogadni. Tapasztalatunk számára az ilyen értelemben vett anyag nem elérhető: mindig a megformált anyaggal találkozunk. Az anyagot, mint a világ létezőinek forma nélküli princípiumát a skolasztikusok materia prima-nak nevezték. Ez a forma befogadásának a lehetőségét (potentia) hordozza. A forma okozza azt, hogy az anyagi létező az, ami: elektron, tölgyfa, macska, ember. A forma az oka annak, hogy az ugyanazon fajhoz tartozó egyedek mindnyájan hordozzák a faj lényegét: a kutya a „kutyaságot”, az ember az emberséget. Mi magyarázza azonban azt, hogy az emberséget különböző egyedek, individuumok hordozzák. Az Aquinói Szent Tamást követő filozófiai iskola, a tomizmus szerint ennek oka a másik elv, az anyag. Az anyag, a formát befogadó lehetőség egyben korlátozza a befogadott forma megvalósulását. A korlátozás elsősorban abban mutatkozik meg, hogy a forma által meghatározott létező – az anyaggal együtt járó kiterjedés miatt – a tér valamely szegmensében, tartományában valósul meg. Péter nem lehet egyszerre ugyanott, ahol Pál van. Egy másik korlát az, hogy a forma egy egyedben való megvalósulása soha nem meríti ki a forma teljes gazdagságát: lehetőség van újabb egyedek létrejöttére, akik ugyanazt a formát hordozzák.</p>
<p style="text-align: justify;">Az anyag és a forma egymástól valóságosan különböző, de egymástól elválaszthatatlan két elve, princípiuma a világban található létezőknek. Ez a különbség azonban metafizikai, ami azt jelenti, hogy semmilyen fizikai, természettudományos eszközzel, kísérlettel ezt a különbséget kimutatni nem lehet. Az viszont érdekes, hogy az anyag-forma kettősség a modern természettudományok értelmezésétől egyáltalán nem idegen. A szélsőséges redukcionista álláspont, amely szerint minden jelenség, minden létező maradéktalanul megmagyarázható elemibb jelenségek, elemibb létezők aggregátumaként, már nem egyeduralkodó. A biológia nem helyettesíthető egyszerűen a kémiával és a fizikával. Szükség van a „holisztikus” nézőpontra, amely szerint az élő szervezetet alkotó részek nem egyenlőek az élő szervezettel. A kvantumfizika nem lokális hatásai (olyan hatások, amelyek terjedésének nincs ideje) szintén erre utalnak. A kvantummechanika statisztikus jellegű törvényei és a tapasztalt valóság (kísérleti eredmények) nem teljesen statisztikus jellege közti feszültség feloldása is lehetséges lehet az ezekre az elvekre építő természetbölcselet keretében. (Erről talán egy későbbi bejegyzésben lesz szó.)</p>
<p style="text-align: justify;">Amikor egy atom beépül egy önálló vegyületbe, egy molekula egy önálló élő szervezetbe, akkor a beépülő elveszti önálló formáját, a formából fakadó tevékenységeinek egy része azonban megmaradhat. Ezek a tevékenységek azonban már nem egy önálló vegyület vagy molekula tevékenységei, hanem a befogadó létezőben lévő rész működése.</p>
<p style="text-align: justify;">Meg kell még említenünk, hogy az itt ismertetettek egyes részleteivel kapcsolatban a különböző skolasztikus iskolák eltérő nézeteket képviseltek. A fentiek nagyrészt az Aquinói Szent Tamást követő tomista iskola nézeteit tükrözik. A <a href="https://www.matthaios.hu/az-ember-test-es-lelek-2-resz/">következő bejegyzésben</a> arról lesz szó, hogy az anyag-forma fogalompár hogyan alkalmazható a testből és lélekből álló emberre.</p></div>
    </div>
    
    <div class="article">
        <div class="title">Az ember test és lélek. 2.rész</div>
        <div class="categories">antropológia</div>
        <div class="summary">Az előző bejegyzés foglalkozott az anyag és forma filozófiai fogalmával. A hagyományos katolikus teológia ezeknek a fogalmaknak a segítségével írja le az ember testből és lélekből való összetettségét. Az egyedi létezőt – például egy kutyát – az elsődleges anyag (materia &#8230; <a href="https://www.matthaios.hu/az-ember-test-es-lelek-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ember-test-es-lelek-1-resz/">előző bejegyzés</a> foglalkozott az anyag és forma filozófiai fogalmával. A hagyományos katolikus teológia ezeknek a fogalmaknak a segítségével írja le az ember testből és lélekből való összetettségét. Az egyedi létezőt – például egy kutyát – az elsődleges anyag (materia prima) által befogadott lényegadó forma (forma substantialis) teszi kutyává, ebből fakadnak a kutya tevékenységei, mintegy ez „lelkesíti” meg az anyagot, hogy kutya legyen. Minthogy a befogadó anyagtól nem szakítható el a tér, a kiterjedtség, ezért a „kutya” forma mindig a tér adott helyén lévő kutyát formál meg. Így lesz a kutya konkrét egyed. Az anyagi létezők ezen sajátságos összetételében az anyag, mint elv és a forma, mint elv egymástól különböznek, de ez a különbség metafizikai különbség, ezek egymástól nem válnak el anélkül, hogy ezzel a létező ne szünne meg. A létező megszűnésével ez az egység megszűnik: az anyagot más, a megszűnő létezőétől különböző formák formálják meg. Kérdés az, hogy mi lesz a formával? Nem lehet azt mondani, hogy olyan értelemben véve megszűnik mint az egyedi létező, hiszen ilyen értelemben nem is létezett: csak egy kompozitumnak volt egyik eleme. De azt se lehet mondani, hogy ilyen módon tovább létezne, hiszen önállóan létező „kutyaság” nincs. (A tulzó realisták, platonisták szerint van ilyen.) A &#8220;kutyaság&#8221; mindig konkrét kutyákban valósul meg. A „kutyaság” önállóan csak mint általános fogalom, mint a kutya fogalma létezhet az emberi ismeretben.</p>
<p style="text-align: justify;">Ezen a ponton lényeges különbség van az emberi lélek és más lényegadó formák között. A kinyilatkoztatás szerint az emberi lélek képes az általunk megtapasztalt anyagvilágtól független létre is, de az ősi emberi vágy szerint is a lélek halhatatlan. Tehát arról van szó, hogy az emberi testet megformáló, működtető lényegadó forma az ember megszűnése után sem szűnik meg, hanem anyagi világunkon kívül létezik. Így az emberi lélek a híd a lét két tartománya között: az anyaghoz kötött lét és az anyagtól független lét között. A skolasztikus filozófia a forma fogalmát az anyagot megformáló formánál tágabb értelemben használja. Az anyag nélküli tiszta forma a szellemvilágra jellemző. A szellemvilág létezői esetében a forma nem a megformált, összetett anyagi létező komponenseként, az anyagban létezik, hanem önálló léte van, önállóan létező forma (forma subsistens). Mint ilyen maga a szellemi létező. (Azonban a szellemi létezőben is van összetettség, amely a teremtettségből következik: ez is kivülről kapja létét.) Az anyag nélküli forma az angyalok esetében azt jelenti, hogy minden egyes angyal páratlan létező olyan értelemben, hogy nincs olyan anyag, amely azt eredményezné, hogy az adott „angyali fajból” több egyed is létezne. Az ember azonban igazi híd a szellemvilág és az anyagvilág között. Ezért az emberi léleknek, a test lényegadó formájának van az általunk tapasztalt anyagvilágon kívüli léte is, tehát az emberi lélek is önállóan létező forma, <em>forma subsistens</em>. Ez a forma azonban a földi életben az anyagot formálja meg, ezért az emberi lélek, mint forma nem egyetlen „emberségben” áll fenn, hanem anyagvilágunktól független létében is hordozza azt a vonatkozását az anyaghoz, amely egykoron őt egyedivé tette a többi ember között. Így az emberi lélek, mint anyagon kívül létező forma elválaszthatatlan az emberi személytől. Aquinói Szent Tamás az emberi léleknek anyagvilágunkon kívüli létét nem tekinti a lélek természetes állapotának, ezért ezt az állapotot anima separata-nak nevezi. Ez az átmenti állapot a föltámadással szűnik meg.</p>
<p style="text-align: justify;">Miután a lélek anyagtól független létéről beszéltünk, felmerül a kérdés, hogyan „keletkezik” a lélek. Míg az anyagban a formák cseréje anyagi okokra vezethető vissza, az emberi lélek, mint forma esetében ez nem lehet így, hiszen az ember szellemi tevékenységei meghaladják az anyagvilágot. A legkézenfekvőbb válasz erre a kérdésre az, hogy Isten, amikor az anyagi feltételek létrejönnek ahhoz, hogy az emberi lélek, mint lényegadó forma befogadható legyen, közvetlenül teremti a lelket, amely az erre felkészült anyag lényegadó formája lesz. Tehát minden egyes ember fogantatásakor közvetlenül Isten teremti az anyag által befogadandó lelket. Továbbra is kérdés marad azonban, hogy ez mikor történt először. A kinyilatkoztatás szerint ez először az ősszülők, Ádám és Éva esetében történt. Fel lehet tenni a kérdést, hogyan kapcsolódik ez az esemény a földi élet kialakulásának és fejlődésének történetéhez. A kinyilatkoztatás nem tartalmaz lényegi információt ezzel a kapcsolatban. Magát a pillanatot nyomon követni nem tudjuk, de az emberiség, mint emberiség léte ekkor kezdődött. Nincsenek őslénytani nyomok, az esemény nem megfogható a természettudomány számára. Azt sem tudjuk, hogy az ember első pillanata és az ősbűn közé eső „paradicsomi” állapot mennyi ideig tartott. A Teremtés könyve leírásának teológiai értelme nem tételezi föl az egész szöveg pontos történeti és természettudományos forráskénti kezelését. Lehet, hogy a két esemény között évek, évtizedek teltek el, de az is lehet, hogy csak órák. Így tehát nem meglepő, hogy a paradicsomnak nem találták meg eddig a nyomát.</p>
<p style="text-align: justify;">Ma már világos, hogy a Teremtés könyvét nem kell természettudományi forrásként kezelni. Ez az elv azonban néha indokolatlan túlzásokhoz is vezetett. Ilyen szerintem az a vélemény is, hogy az úgynevezett monogenizmus-poligenizmus kérdése közömbös a teológia számára. Maga kérdés úgy szól, hogy szükséges-e annak föltételezése, hogy az egész emberiség egyetlen pártól származott. Újabb teológiai irányzatok szerint ez nem szükséges, így például az első Ádám – második Ádám párhuzam átvitt értelemben is érthető. Nyilván az ezt a véleményt képviselő  teológusok a fejlődéselméletre gondoltak, ennek akartak eleget tenni, amikor úgy vélték, hogy az Ádámtól és Évától származás tana nélkülözhető. Közben a biológia is haladt. Idézet a nem éppen vallásos Paul Davies magyarul 2000-ben kiadott könyvéből <a class="footnote" href="https://www.matthaios.hu/feed/?paged=25#note-229-1" id="return-note-229-1" title="Paul Davies: Az ötödik csoda. Az élet eredete nyomában, Vince Kiadó, 2000, 66.o"><sup>1</sup></a>: „Százezer évvel ezelőtt alig egy maroknyi Homo sapiens élt a földön; mégis tőlük származik a ma élő összes ember. Ezt kivetítve, az összetartó vérvonalak egyetlen hominida őst fognak meghatározni. (A női ágon ezt az őst „az afrikai Éva” néven emlegetik, mivel valószínűsíthetően Afrikában élt.)”</p>
<p style="text-align: justify;">Még egy elméletet kell megemlítenünk az emberi lelkek közvetlen Isten általi teremtésével kapcsolatban. Ez – a Karl Rahner jezsuita teológus nevéhez fűződő – „aktív öntranszcendencia” elmélete. Az elmélet talán formálisan nem tagadja az emberi lélek Isten általi teremtését, de igyekszik ezt az állítást „gyengíteni”. Az elmélettel azonban részletesen a <a href="https://www.matthaios.hu/az-emberi-lelek-es-az-evolucio/">következő bejegyzésben</a> foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-229-1">Paul Davies: Az ötödik csoda. Az élet eredete nyomában, Vince Kiadó, 2000, 66.o <a href="https://www.matthaios.hu/feed/?paged=25#return-note-229-1">&#8617;</a></li></ol></div></div>
    </div>
    
    <div class="article">
        <div class="title">Az emberi lélek és az evolúció</div>
        <div class="categories">antropológia</div>
        <div class="summary">Az előző bejegyzésben szó volt arról, hogy minden egyes ember lelkét közvetlenül Isten teremti. Ez a lélek az emberi testet megformáló lényegadó formaként működik az ember földi életében. Az úgynevezett aktív öntranszcendencia (Karl Rahner) elmélete a világban tapasztalható fejlődés magyarázatát &#8230; <a href="https://www.matthaios.hu/az-emberi-lelek-es-az-evolucio/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ember-test-es-lelek-2-resz/">előző bejegyzésben</a> szó volt arról, hogy minden egyes ember lelkét közvetlenül Isten teremti. Ez a lélek az emberi testet megformáló lényegadó formaként működik az ember földi életében. Az úgynevezett aktív öntranszcendencia (Karl Rahner) elmélete a világban tapasztalható fejlődés magyarázatát igyekszik megadni, és az emberi lélek teremtését is ennek az elméletnek a keretébe helyezi. Turay Alfréd interneten is megtalálható <a href="http://szit.katolikus.hu/feltoltes/Turay2006.pdf">tanulmánya</a> összefoglalása a rahner-i elméletnek, amely ma szinte teológiai „közhelynek” számít. Az alábbiakban idézünk Turay Alfréd tanulmányából:</p>
<blockquote><p><span style="font-family: 'Times New Roman', serif;"><span style="font-size: medium;">A jezsuita teológus … arra hívta fel a figyelmet, hogy az evolúcióban a létezők önmagukat felülmúlják: léttöbblet, létnövekedés jön létre (növekszik a rend). Az önfelülmúlás paradoxonnak látszik, mert a józan emberi megfontolás szerint senki sem adhatja azt, amije nincsen: a szellemet nélkülöző anyagvilág nem hozhatja létre a szellemi lélekkel rendelkezô lényt. E paradoxont csak úgy oldhatjuk fel, ha feltételezzük: a léttöbbletek kialakulásának, azaz a valószínűség emelkedésének végső lehetőségi feltétele Isten, aki a természeti létezők autonómiájának meghagyásával (azaz nem a teremtésbe való utólagos beavatkozásokkal, hanem a játék logikájának érvényre juttatásával) biztosítja az evolúció sikerét. … A véges létező részesül a benne jelenlevő isteni erőből, és így adott esetben át tudja lépni lényegével adott korlátait, felül tudja múlni önmagát &#8230; Ezt a bonyolult, és első hallásra nehezen felfogható filozófiai szöveget egy hasonlattal szeretném érthetőbbé tenni: Isten úgy teremt esélyt az önfelülmúlásra, miként az édesapa, aki gyermekét a magasba emeli, hogy a gyermek a magas fáról önállóan leszakíthassa a gyümölcsöt, amit a felemelő atyai tevékenység nélkül nem tudna megtenni.</span></span></p></blockquote>
<p style="text-align: justify;"><span style="font-family: 'Times New Roman', serif;">Az emberi lélek közvetlen Isten általi teremtésével kapcsolatban ezt mondja:</span></p>
<blockquote><p><span style="font-family: 'Times New Roman', serif;"><span style="font-size: medium;">A hominizáció esetében az állati szülők «az egész ember oka, tehát lelkének is». Ugyanez a helyzet az utódok létrejöttében is: az utódoknak nemcsak a testét, hanem a lelkét is a szülők hozzák létre. Ezek a szülők azonban csak annyiban okok, „amennyiben az önfelülmúlásukat lehetővé tevő Isten ereje által – ami hatásukban belsőként van jelen anélkül, hogy lényegük alkotó eleméhez tartozna – hozzák létre” az embert. </span></span></p></blockquote>
<p style="text-align: justify;"><span style="font-family: 'Times New Roman', serif;"><span style="color: #000000;"> </span>A tanulmány egyébként nehezményezi Szent Tamás emberi lélek közvetlen teremtésével kapcsolatos álláspontját:</span></p>
<blockquote>
<p style="text-align: justify;"><span style="font-family: 'Times New Roman', serif;"><span style="font-size: medium;">Meglepő, de ugyanaz a Szent Tamás, aki az embernél alacsonyabb rendű létezőkre vonatkozóan elfogadja az evolúció preformista változatát, az ember esetében mégis a fixista, kreacianista véleményt vallja: úgy véli, az első embert kész, befejezett formában közvetlenül Isten teremtette. Nem tartja kizártnak, hogy Isten állati testet használt fel Ádám testi valóságának létrehozására, de ragaszkodik ahhoz, hogy lelkét közvetlenül (lat. immediate) Isten alkotta. S ezt érvényesnek tartja az első ember valamennyi utódjára vonatkozóan is: Isten minden egyes ember lelkét közvetlenül hozza létre.</span></span></p>
</blockquote>
<p style="text-align: justify;">A fentiekkel kapcsolatban idézem a Katolikus Egyház Katekizmusát (366): <em>&#8220;</em><em>Az Egyház tanítja, hogy minden egyes szellemi lelket Isten közvetlenül teremt</em><em>&#8211; nem a szülők «hozzák elő» &#8211;; azt is tanítja, hogy a lélek halhatatlan; nem vész el, amikor a halálban elválik a testtől, és a végső föltámadásban újra egyesülni fog a testtel&#8221;</em>, tehát a katekizmus inkább Szent Tamást támogatja.</p>
<p style="text-align: justify;">Az aktív öntranszcendencia elmélete szerint tehát az anyagi világunkban tapasztalható fejlődés filozófiai magyarázata az, hogy Isten a teremtménynek olyan erőt ad, hogy lényegét meghaladva olyan valamit hozzon létre, ami több mint ő. Az elméletnek az a problémája, hogy az emberi lélek létrejöttével kapcsolatban olyan jellegű okságra hivatkozik, mint például a teljesen anyagi jellegű élet keletkezése esetén. Az elmélet képviselői formálisan nem tagadják az emberi lélek közvetlen isteni teremtését, de azt hiszem találóak XII. Piusz pápa <a href="http://www.vatican.va/holy_father/pius_xii/encyclicals/documents/hf_p-xii_enc_12081950_humani-generis_en.html">Humani Generis enciklikájának</a> szavai: &#8220;a teológiában egyesek a minimumra akarják csökkenteni a dogmák jelentését&#8221; (14). Az egyes emberi lelkek közvetlenül Isten általi teremtését egyébként a Humani Generis enciklika is állítja, jóllehet dogmaként nincs kimondva.</p>
<p style="text-align: justify;">A teremtményeknek természetük meghaladására adott isteni erő valójában hézag pótlása a teremtett okok rendjében. Ez által az éppen elkerülni vágyott &#8220;Deus ex machina&#8221; kerül be a rendszerbe. Ezt az sem csökkenti lényegesen, hogy &#8220;megmarad a teremtmények autonómiája&#8221;, hiszen a teremtmény valami olyan tevékenységre kap &#8220;erőt&#8221;, amire eredetileg – a teremtésből eredően – nem lett volna képes. A fejlődéselméletben előforduló (helyenként véletlennel kitöltött) hézagok, ugrások teológiai-filozófiai megyarázatáról lehet itt szó.</p>
<p style="text-align: justify;">Az élővilág fejlődésének elmélete elsősorban természettudományos kérdés filozófiai vonatkozásokkal. Az a kérdés, hogy vajon az Univerzum a teremtés rendjéből eredően, különleges bevatkozás nélkül létre tudta-e hozni az életet, egyben természettudományos és filozófiai kérdés is. Ha laboratóriumi körülmények között sikerül élő anyagot előállítani, akkor a kérdés eldölt. Ettől azonban messze vagyunk és kérdés, hogy ez egyáltalán megtörténik-e valaha. Ettől függetlenül számomra valószínűbb, hogy az Univerzum teremtésénél fogva rendelkezik azzal a képességgel, hogy benne létrejöjjön az élet, amely teljesen anyagi jelenség. Tehát rendkívül sok, egymástól különböző okozati lánc – esetleg véletlennek tűnő –  &#8221;együttállása&#8221; eredményezhette azt, hogy az anyag egy kis darabja az élet formáját felvegye. Isten az Univerzumot az élet előállításának képességével is teremthette, hasonlóan ahhoz a képességhez, amelynek következtében az elemi részecskék atomokká, az atomok molekulává állnak össze. Így Isten – az elsődleges ok, aki nemcsak megteremtette, hanem létben is tartja a teremtményeket, mozgatja a másodlagos okokat – a másodlagos okokon keresztül, különleges isteni beavatkozás nélkül létre hozhatta az életet az Univerzumban. Az ember azonban hid az anyagi világ és a szellemi világ között, ezért az emberi testet megformáló lelket Istennek a semmiből kellett teremtenie. Ez a teremtés azonban különbözik az Univerzum teremtésétől, mert itt anyag teremtésére nincs szükség, a lelket formaként befogadó anyag ott van a természetes okok működésének eredményeként.</p>
<p style="text-align: justify;">Az Univerzum és az élet fejlődésének magyarázatával kapcsolatban a ható okok mellet különleges szerepe van az arisztotelészi négy ok (anyagi, formai, ható és cél ok) közül a cél oknak. Egyik következő bejegyzés – egy kis kitérésként – a cél ok és a véletlen szerepével foglalkozik majd a fejlődésben.</p>
<p style="text-align: justify;"></div>
    </div>
    
    <div class="article">
        <div class="title">Az eredeti szentség és igazság állapota</div>
        <div class="categories">antropológia</div>
        <div class="summary">Az előző bejegyzésekben az ember testből és lélekből való összetettségéről volt szó. Ezt az összetettséget a katolikus teológia hagyományosan az elsődleges anyag és lényegadó forma (materia prima, forma substantialis) fogalmaival írja le. Az emberi lélek azonban – az Univerzumban előforduló &#8230; <a href="https://www.matthaios.hu/az-eredeti-szentseg-es-igazsag-allapota/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ember-test-es-lelek-2-resz/">előző bejegyzésekben</a> az ember testből és lélekből való összetettségéről volt szó. Ezt az összetettséget a katolikus teológia hagyományosan az elsődleges anyag és lényegadó forma (materia prima, forma substantialis) fogalmaival írja le. Az emberi lélek azonban – az Univerzumban előforduló egyéb formáktól eltérően – szellemi létező is, az anyagi test megszűnése után nem szűnik meg. Minden egyes ember lelkét közvetlenül Isten teremti. Az ember híd a két világ, az anyagi világ és a szellemi világ között.</p>
<p style="text-align: justify;">Ebben a bejegyzésben arról lesz szó, hogy az ősszülők emberi létük kezdetén milyen más adottságokkal rendelkeztek még. A katolikus hit szerint Isten természetfölötti hívatást szánt az embernek, ezért az első emberpárt az ehhez a hivatáshoz szükséges adományokkal is ellátta. A szoros értelemben vett természetfölötti adomány a megszentelő kegyelem, amely képessé teszi az embert az Istennel való természetfölötti kapcsolatra. A megszentelő kegyelmet kísérő, úgynevezett „eredeti épség” adományai az ember és a természet közötti harmóniára, a természet bizonyos korlátaitól való mentességre vonatkoztak, beleértve az ember belső világát is. Ezek közül az adományok közül a teológia különösen is kiemeli a bűnre vezető kívánságoktól (concupiscentia) és a haláltól való mentességet. Az ősszülők teremtése utáni állapotot a „szentség és igazság eredeti állapotának” (Katolikus Egyház Katekizmusa 375) és „az eredeti épség állapotának” nevezik.</p>
<p style="text-align: justify;">Először a természetfölötti és természetes fogalmával foglalkozunk. Most csak azt a szempontot emeljük ki, amely témánk szempontjából különösen fontos. Az ember önerejéből Istennel csak közvetett kapcsolatra képes. Az ember Istent csak a teremtményeken keresztül ismeri meg, mint ezek létesítő okát. A teremtményekben található jó alapján jut el a határtalan, tökéletes jó fogalmáig. Így kialakulhat valamilyen istenismeret, istenszeretet, istentisztelet, amely azonban közvetett, nem képes a közvetlenségre, hiszen az ember közvetlen „hatókörébe” csak a teremtett anyagi dolgok tartoznak. Isten azonban közvetlen kapcsolatban volt az első emberpárral. A vele való közvetlen kapcsolat nem külsődleges, nem olyan mint az emberek  közti kapcsolat. Ez a kapcsolat az emberi természetet alapjaiban érinti, ezt felemeli. Ez a felemelés nem magának a természetnek a megváltozását jelenti, hanem ennek felruházását egy olyan maradandó minőséggel, állapottal, amely valamilyen módon képessé teszi az embert a közte és Isten közti végtelen távolság áthidalására. Ez az állapot, maradandó minőség a megszentelő kegyelem, amellyel az első emberpár rendelkezett.</p>
<p style="text-align: justify;">A 20. század közepétől kezdve foglalkoztatja a teológusokat az ember eredeti állapotára vonatkozó igazságok fejlődéselmélethez való igazítása. Problematikusnak látják az előzőekben vázolt kiválóságok összeegyeztetését az ősember állapotának primitívségével, az evolúciós folyamattal. Világos, hogy a Szentírás teremtéstörténetének teológiai értelmezéséhez nem szükséges a szövegek történelmi és természettudományos forráskénti kezelése, mégis ezen elv alkalmazásával kapcsolatban történhettek túlzások.</p>
<p style="text-align: justify;">Az ember megjelenése az Univerzumban azzal a pillanattal kezdődött, amikor Isten megteremtette az első ember lelkét. Ekkor vált el a néha meglepően magas szintet is elérő állati intelligencia az ember szellemi tevékenységétől. Nem valószínű, hogy az őslénytani leletek alapján egyértelműen behatárolható ez a pillanat. Azonban ettől a pillanattól kezdve van ember és ez az ember lényegileg azonos velünk, ma élő emberekkel. Az első emberpár a megszentelő kegyelem befogadására ugyanúgy alkalmas volt, ahogyan erre mi is alkalmasak vagyunk. Nincs tehát szükség valamilyen csíraszerű, „legyengített” megszentelő kegyelem feltételezésére velük kapcsolatban.</p>
<p style="text-align: justify;">Az első ember megjelenésének pillanata döntő pillanat volt az Univerzum történetében. Az addig csak tisztán anyagi világban megjelent az a lény, aki híd az anyagvilág és a szellemvilág között. Az anyag Isten által olyan lényegadó formát kapott, amely egyrészt szellemi eredetű, másrészt az anyagból és lélekből álló emberi természet fel lett emelve az Istennel való közvetlen kapcsolat, az Istennel való barátság szintjére. Így nem kell lehetetlennek tartanunk azt, hogy a befogadó anyag, a forma által éltetendő emberi test is tükrözte az ember ezen természetfölötti hívatását. Nem lehet eleve kizárni az ember „genetikai programjának” olyan megváltozását, amely a  természet kötöttségein, korlátain felülemelkedve mutatta a természetfölötti szintre emelt ember méltóságát. Az eredeti épség adományai a bűn miatt elvesztek. Ettől kezdve az ember nem rendelkezett védelemmel a természet viszontagságaival szemben. A Teremtés könyve harmadik fejezetének erre vonatkozó utalásait nem kell feltétlenül mitikus elemeknek tekinteni.</p>
<p style="text-align: justify;">Az ember megjelenése és az első bűn közti időszak lehet, hogy csak órákig tartott, de tarthatott évekig is. Az Univerzum történetének ez az egyik legfontosabb szakasza, mégis, a csak külső történéseket szemlélő számára egy észrevehetetlen epizód. Valójában az emberiség és az Univerzum jövője szempontjából egy alapvető döntés történt, amelynek következtében egy más, ígéretesebb fejlődés lehetősége elveszett. A bűn és az elveszett lehetőség utáni helyzet reménytelensége a megváltás által változott meg. A megváltás visszaszerezte a megszentelő kegyelmet, de az eredeti épség ajándékait a keresztség nem adja vissza. Az Isten melletti döntéseket ezen ajándékok nélkül, de az isteni kegyelemtől támogatva és Isten megbocsátó irgalmától kísérve kell megtennünk.</p>
<p style="text-align: justify;">A következő bejegyzésben az eredeti bűnről lesz szó.</p></div>
    </div>
    
    <div class="article">
        <div class="title">Az ősbűn és az áteredő bűn. 1 rész</div>
        <div class="categories">antropológia</div>
        <div class="summary">Terminológiai kérdéssel kell kezdenünk. Két dologról lesz szó: az első emberpár vétkéről és ennek az egész emberiségre kiható következményéről. Az első emberpár vétkét nevezik ősbűnnek. Ennek minden emberre kiterjedő következményét a régebbi magyar teológiai nyelv eredeti bűnnek nevezte, újabban az &#8230; <a href="https://www.matthaios.hu/az-osbun-es-az-ateredo-bun-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Terminológiai kérdéssel kell kezdenünk. Két dologról lesz szó: az első emberpár vétkéről és ennek az egész emberiségre kiható következményéről. Az első emberpár vétkét nevezik ősbűnnek. Ennek minden emberre kiterjedő következményét a régebbi magyar teológiai nyelv eredeti bűnnek nevezte, újabban az áteredő bűn nevet használják. A továbbiakban ezt fogjuk használni, mert ez az elterjedtebb és a tartalmat tulajdonképpen jobban kifejezi.</p>
<p style="text-align: justify;">Az <a href="https://www.matthaios.hu/az-eredeti-szentseg-es-igazsag-allapota/">előző bejegyzésben</a> arról volt szó, hogy az ember számára Isten természetfölötti hívatást szánt, felajánlotta barátságát, az istengyermekséget. Ez Istennel olyan közvetlen kapcsolatot tesz lehetővé, amelyre az emberi természet önerejéből képtelen. Az emberi lélekben ennek a kapcsolatnak az alapja a megszentelő kegyelem, amely a léleknek egy állandó tulajdonsága, állapota. Isten az első ember teremtésekor felruházta az emberi lelket ezzel a tulajdonsággal. A megszentelő kegyelem részesedés az isteni életben, gyökere a természetfeletti életnek, ahogyan az emberi természet gyökere a természetes életnek. Végső kiteljesedésében Istennek ez a természetölötti ajándéka, a &#8220;dícsőség fénye&#8221; (lumen gloriae), amely lehetővé teszi, hogy az üdvözültek színről-színre láthatják a természetes megismerés számára csak közvetve  megközelíthető Istent. Ennek eléréséhez azonban a szabad akarattal rendelkező teremtmény Isten melletti döntése is szükséges, de az ember képes az Isten elleni döntésre is. Az első emberpár tehát próbatétel előtt állt, döntenie kellett Isten parancsa mellett vagy ellen. A tényleges döntés a parancs megszegése volt, ez az ősbűn. Hitünk tanítása szerint ez a döntés hatással volt Ádám utódai, az egész emberiség életére. A bukással elveszett Isten legfőbb ajándéka, a megszentelő kegyelem, továbbá elvesztek az ezt kísérő, eredeti épség adományai is, köztük a bűnös vágytól, a szenvedéstől és a haláltól való mentesség. Az ősbűn következtében minden világra jövő ember valamilyen módon a bűnös állapotába kerül, jóllehet itt nem az egyes ember személyes bűnéről van szó. Ezt az állapotot nevezzük az áteredő bűnnek, amely Ádámtól és Évától kezdve szülőről gyermekre öröklődik.</p>
<p style="text-align: justify;">A teológusokat napjainkig foglalkoztatja az a kérdés, hogy mi is tulajdonképpen az áteredő bűn lényege. Ezzel kapcsolatban azt kell figyelembe venni, hogy itt nem személyes bűnről, hanem bűnös állapotról van szó. Ez az állapot azonban olyan negatív örökség, amelyben szükségszerűen részesül minden ember, mostani helyzetünkben ez velejárója az emberi természetnek.</p>
<p style="text-align: justify;">A pelágiánus eretnekség szerint az áteredő bűn mindössze csak annyit jelent, hogy Ádám és Éva bűnükkel rossz példát adtak, tehát csak külsődleges dologról van szó. Ezzel szemben Szent Ágoston az áteredő bűnt mélyebbre helyezi, ennek lényegét a bűnre vezető vágyakban (concupiscentia) látja: az ősbűn után ez a vágy szorosan kötődik minden ember természetéhez. A huszadik század közepétől kezdve egyes teológiai irányzatok megpróbálták az áteredő bűnt elszakítani Ádám és Éva bűnétől, lényegét sokszor külsődleges mozzanatokban keresték, összekeverve az okozatot az okkal. (Ezeknek az irányzatoknak az áttekintése megtalálható Puskás Attila könyvében <a class="footnote" href="https://www.matthaios.hu/feed/?paged=25#note-323-1" id="return-note-323-1" title="Puskás Attila: A kegyelem teológiája, Szent István Társulat 2007"><sup>1</sup></a>.) Vannak, akik az áteredő bűn lényegét a történelmi-társadalmi szituációban látják, de olyan is van, aki szerint ez a lényeg az „antievolúciós entrópia”. Sajnos ezekben a véleményekben is föltűnnek azok a dogma-minimalizációs törekvések, amelyek egyes zsinat utáni teológiai irányzatok jellemzői.</p>
<p style="text-align: justify;">Az Aquinói Szent Tamást követő tomista irányzat – összhangban az Egyház tanításával – az áteredő bűn lényegét elsősorban a megszentelő kegyelem hiányában látja, amellyel együtt jár az eredeti épség adományainak hiánya is. Ez tehát hasonlít a súlyos személyes bűn elkövetése utáni állapothoz, hiszen a súlyos bűn elszakít Isten barátságától, amelynek jele a lélekben a megszentelő kegyelem. Ugyanakkor nem teljesen azonos az egyes ember személyes bűne utáni állapottal. Az áteredő bűnnel kapcsolatban a személyesség, szándékosság motívuma nem Ádám és Éva leszármazottaiban van, hanem Ádám és Éva első bűnében. A megszentelő kegyelem hiánya nem olyan dolognak a hiánya, amely soha nem volt meg, hanem egy mindennél értékesebb, meglévő dolognak az elvesztése. A megszentelő kegyelem hiánya az üdvösségből való kizárást is jelenti, hiszen a megszentelő kegyelem a csírája annak a képességnek, amely lehetővé teszi, hogy színről-színre láthassuk Istent. Az áteredő bűn a személyes bűnök motívumai között is megjelenik, hiszen az emberek már nem mentesek a bűnös vágyaktól, ezeknek engedve, az emberiség, a társadalom történetét is átitatja a bűn. Találkozhatunk a személyes bűnök „objektivációival”, a bűn elkövetését támogató szervezetekkel, helyzetekkel, gazdasági, politikai döntésekkel, bűnös strukturákkal (strukturális bűn). Az eredeti bűn lényegét azonban nem ezek alkotják, ezek  következmények.</p>
<p style="text-align: justify;">Láttuk, hogy az áteredő bűn következtében Ádám és utódai számára elveszett az üdvösség. Ez Ádám bűnének következménye, de felmerül a kérdés, miért veszett el ez Ádám utódai számára is, akiknek személyesen nincs részük Ádám bűnében. Ezt a kérdést a következő bejegyzésben fogjuk megvizsgálni.</p>
<div class="footnotes"><h2 class="notes">Jegyzetek:</h2><ol><li id="note-323-1">Puskás Attila: A kegyelem teológiája, Szent István Társulat 2007 <a href="https://www.matthaios.hu/feed/?paged=25#return-note-323-1">&#8617;</a></li></ol></div></div>
    </div>
    
    <div class="article">
        <div class="title">Az ősbűn és az áteredő bűn. 2.rész</div>
        <div class="categories">antropológia</div>
        <div class="summary">Az előző bejegyzésben az ősbűnnel és az áteredő bűnnel foglalkoztunk. Ádám és Éva bűnének következménye negatív örökségként kíséri az emberiséget. Az egyik hozzászólás találóan beszél a „bűn-megváltás-kegyelem fogalmi tengely mai nehezen érthetőségéről”. Ez azért is sajnálatos, mert valójában a bűn-megváltás-kegyelem tengely az &#8230; <a href="https://www.matthaios.hu/az-osbun-es-az-ateredo-bun-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-osbun-es-az-ateredo-bun-1-resz/">előző bejegyzésben</a> az ősbűnnel és az áteredő bűnnel foglalkoztunk. Ádám és Éva bűnének következménye negatív örökségként kíséri az emberiséget. Az <a href="https://www.matthaios.hu/van-e-paradigmavaltas-a-teologiaban/#comments">egyik hozzászólás</a> találóan beszél a <span style="font-family: 'Times New Roman', serif;">„</span><span style="color: #262626;">bűn-megváltás-kegyelem fogalmi tengely mai nehezen érthetőségéről”.</span> Ez azért is sajnálatos, mert valójában a bűn-megváltás-kegyelem tengely az üdvtörténet igazi tengelye, az üdvtörténet ezek nélkül nem teljesen érthető.  Az alábbiakban a történet első részének néhány, &#8220;ma nehezen érthető&#8221; mozzanatára térünk ki.</p>
<address><b>A teremtéselbeszélés teológiai tartalma<br />
</b></address>
<p style="text-align: justify;">Ma már világos, hogy az elbeszélések teológiai tartalmának megértéséhez nem szükséges a szövegeket szoros értelemben vett történeti vagy természettudományi forrásnak tekinteni. Mégis meg kell jegyezni, hogy míg az emberalatti világ teremtése elbeszélésének teológiai tartalma a teremtés tényére és jóságára szorítkozik, addig Ádám és Éva történetében már sűrűsödik a teológiai tartalom. A huszadik század második felében voltak túlzások, amikor teológiai tartalommal rendelkező mozzanatokat is a „mitikus elemek” közé soroltak, mert a fejlődéselmélettel nehezen látszottak összeegyeztethetőnek.</p>
<address><b>Összeegyeztetés a fejlődéselmélettel</b></address>
<p style="text-align: justify;">Az Univerzum és az élet fejlődésének tudományos elmélete tényekkel és érvekkel alátámasztott elmélet, jóllehet ennek az elméletnek is megvannak a problémái. Már utaltunk arra, hogy az állati intelligenciát lecserélő emberi szellemi tevékenység megjelenésének időpontja antropológiai leletek alapján nem pontosan határozható meg. Hasonló a helyzet azzal – a feltehetően rövid – időszakkal kapcsolatban is, amely ettől az időponttól az ősbűn elkövetéséig tartott. Ezért semmilyen alap nincs arra, hogy ezen időszak kivételes voltát kétségbe vonjuk, hiszen itt az Univerzum történetének páratlan időszakáról van szó. Az időszak eseményei döntően befolyásolták az emberiség későbbi fejlődését, történetét. Ádám és Éva lényegüket tekintve ugyanolyan ember volt mint mi, fel voltak ruházva a megszentelő kegyelemmel és az anyagvilághoz való viszonyukat erre a rövid időszakra – Isten ajándékaként – a teljes harmónia jellemezte. Az ősbűn elkövetésével ez elveszett, az ember kiváltságos helyzete a természetben megszűnt. Egyike lett a természetben élő fajoknak, a halhatatlan lélek ugyan kiemeli őt a természetből, mégis sokban alá van vetve a természetben zajló folyamatoknak, fejlődésnek.</p>
<address><b>Ádám vétke és az ártatlan utódok</b></address>
<p style="text-align: justify;">Az áteredő bűn következtében Ádám utódai elvesztették a megszentelő kegyelmet és ezzel  Isten színről-színre látásának lehetőségét, az üdvösséget. Hogyan lehet ez igazságos, hiszen a bűnt csak Ádám és Éva követte el?</p>
<p style="text-align: justify;">Mindenekelőtt azt kell figyelembe vennünk, hogy az igazságosság kérdése Isten és az ember között másként vetődik fel mint az emberek között. Az emberek egymás közti viszonyában lehet beszélni igazságosságról, amelynek alapja az, hogy embervoltunk miatt megilletnek bizonyos jogok (és kötelességek) a másik emberrel, a közösséggel szemben. Ilyenről azonban Isten és az ember között nem lehet szó: az embernek semmilyen joga nincs Istennel szemben. Így az ember nem formálhat jogot Isten ajándékának, a megszentelő kegyelemnek birtokolására sem. Ennek elvesztésének oka különben sem Isten volt, hanem Ádám és Éva bűne.</p>
<p style="text-align: justify;">Isten jóságából csak az következik, hogy személyes bűn elkövetése nélkül senki sem kárhozhat el. Ha tehát a megszentelő kegyelem hiányzik, de személyes bűn nincs, a kárhozat lehetősége kizárható. Ez a helyzet a keresztség nélkül meghalt csecsemők esetében. Aquinói Szent Tamás szerint ezek nem szenvednek, Isten színről-színre látásában ugyan nem részesülnek, de a természetes boldogság állapotában vannak. A <em>limbus puerorum</em> (a kisgyermekek tornáca) kifejezés arra az állapotra (és helyre, amely azonban nem földi értelemben vett hely) utal, amelyben ők vannak. A Nemzetközi Teológiai Bizottság 2007-ben kiadott <a href="http://www.vatican.va/roman_curia/congregations/cfaith/cti_documents/rc_con_cfaith_doc_20070419_un-baptised-infants_en.html">dokumentuma</a> szerint lehet abban reménykedni, hogy  Isten irgalmából valamilyen módon pótlódik a hiányzó keresztség kegyelme, és ezek a gyermekek is eljutnak Isten színről-színre látására. A kinyilatkoztatás azonban erről a kérdésről közvetlenül semmit sem mond.</p>
<p style="text-align: justify;">Ádám különleges helyzetének megértésében segít, ha figyelembe vesszük, hogy az anyagvilágra általában jellemző, hogy egy adott típusú dolog több egyedben valósul meg. (Erről egy <a href="https://www.matthaios.hu/az-ember-test-es-lelek-1-resz/">régebbi  bejegyzésben</a> volt szó.)  A fejlettebb élőlények esetében ez a &#8220;sokszorozódás&#8221; úgy történik, hogy a szülőktől új egyed születik. Az ember esetében is ez a helyzet, Isten az anyagtól különböző lelket a fogantatás pillanatában teremti az anyagba. Így az első emberpár nemcsak saját magáért volt felelős, hanem Isten előtt az egész emberiségért is, amely tőlük származik. Minden idők tapasztalata, hogy az ember bűne  a többi emberre is hatással lehet. Ez fokozottan így volt az első emberpár esetében, akik egyedül voltak emberek és képviselték az egész, későbbi emberiséget. (Egyébként, ha Ádám nem vétkezett volna, utódai számára akkor is lett volna valamilyen személyes próbatétel, mert a szabad akarattal rendelkező teremtmény saját döntése is szükséges az üdvösségéhez.) Az üdvösség történetében azonban nem Ádám bűne volt az &#8220;utolsó szó&#8221;. Eljött a &#8220;a második, az új Ádám&#8221;, aki ártatlan volt, teljesen mentes a bűntől, aki az általa teremtett emberi természetet vette magára és eltörölte Ádám és a mi vétkeinket. Az áteredő bűnről szóló tanítás reménytelenségét, sötétségét eloszlatja a Megváltó fényessége.</p>
<p style="text-align: justify;">A <a href="https://www.matthaios.hu/az-ateredo-bun-es-az-emberi-termeszet-1-resz/">következő bejegyzésekben</a> arról lesz szó, hogy az áteredő bűn következményeként mennyiben változott meg az emberi természet.</p>
<p style="text-align: justify;"></div>
    </div>
    
    <div class="article">
        <div class="title">Az áteredő bűn és az emberi természet. 1. rész</div>
        <div class="categories">antropológia</div>
        <div class="summary">Az ősbűn és az áteredő bűn témájához kapcsolódik az ember különböző állapotainak kérdése. A kérdésről a teológiai iskolák különböző álláspontokat alakítottak ki. Szokásomhoz híven az Aquinói Szent Tamást követő tomista álláspontot ismertetem. Az alábbiakban támaszkodom Reinhard Hütter könyvére. Az egyik &#8230; <a href="https://www.matthaios.hu/az-ateredo-bun-es-az-emberi-termeszet-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-osbun-es-az-ateredo-bun-1-resz/">ősbűn és az áteredő bűn</a> témájához kapcsolódik az ember különböző állapotainak kérdése. A kérdésről a teológiai iskolák különböző álláspontokat alakítottak ki. Szokásomhoz híven az Aquinói Szent Tamást követő tomista álláspontot ismertetem. Az alábbiakban támaszkodom Reinhard Hütter könyvére <a class="footnote" href="https://www.matthaios.hu/feed/?paged=24#note-400-1" id="return-note-400-1" title="Reinhard Hütter: Dust Bound for Heaven. Explorations in the theology of Thomas Aquinas. 2012. 75-102.o."><sup>1</sup></a>. Az egyik <a href="https://www.matthaios.hu/az-eredeti-szentseg-es-igazsag-allapota/">előző bejegyzésben</a> arról volt szó, hogy az ember teremtésekor a megszentelő kegyelem és az eredeti épség állapotában volt. A bűnbeesés utáni állapotot az áteredő bűn és a bukott természet állapotának nevezik. A megváltás után a keresztség visszaadja a megszentelő kegyelmet, de az eredeti épséget nem. Beszélnek még a tiszta természet (natura pura) állapotáról is, amely állapotban ugyan az ember soha nem került, az állapot mégis érdekes abból a szempontból, hogy mire képes az ember a természetfölötti szintre való emelés, a megszentelő kegyelem nélkül. A konkrét kérdés, amivel most foglalkozunk az, hogy a bukott természet állapota hogyan viszonylik (a soha meg nem valósult) tiszta természet állapotához, rosszabb lett ezáltal az emberi természet, és ha igen, miben mutatkozik meg ez. A megszentelő kegyelem esetében a helyzet világos, ez egyértelműen elveszett, az áteredő bűn lényegét sok teológus éppen ebben a veszteségben látja.</p>
<p style="text-align: justify;">A kérdés vizsgálatában az ember „metafizikai” szerkezetéből indulunk ki. Egyik <a href="https://www.matthaios.hu/az-ember-test-es-lelek-1-resz/">előző bejegyzés</a> erről szólt. Az ember metafizikai szempontból összetett lény: két egymástól valósan különböző, de egymást feltételező metafizikai összetevő, princípium „eredője”. Az emberi lélek lényegadó formaként megformálja az anyagot, ez teszi emberré az anyagot. Ez a megformálás az ember teljes „vertikumára” vonatkozik, átjárja az emberi létezés különböző szintjeit, kezdve a fizikai-kémiai szinttől a vegetatív növényi és állati szinten keresztül a szellemi szintig. A meghatározó, a megformáló azonban a szellemi szint. Az emberi lélek anyagból le nem vezethető, szellemi létező, azonban ez a létezés az anyagot megformáló lényegadó forma létezéseként valósul meg. Ezért  a tomista álláspont szerint nem is beszélhetünk mereven elkülöníthető szintekről, inkább csak növényi, állati képességekről és működésekről, amelyek azonban az egész ember képességei, működései. Ezek a képességek, működések azonban nem egyenrangúak, hanem hierarchikus rendszert alkotnak, a hierarchia csúcsán az emberi lélek képességei, az értelem, akarat és ezek működései állnak. Az állati szint, amelyre az érzékelés jellemző, hasonló hierarchikus viszonyban áll a többi, nála alsóbb szinttel szemben. Az emberalatti, állati világban ez a szint a hierarchia csúcsát jelenti. A következőkben az állati szint és a szellemi szint együttműködését vizsgáljuk az ember esetében. Az állat érzéki megismerésére és érzéki vágyódására, az ezekből következő cselekedetekre jellemző a részlegesség, az esetlegesség, a konkrét tértől, időtől, helyzettől való elvonatkoztatás képességének hiánya. Ezzel szemben a szellemi megismerést már az általánosítás képessége, a szellemi akaratot pedig általános jóra való törekvés képessége jellemzi. Arról van szó, hogy itt olyasmi is megjelenik, amely ugyan az anyagi dolgokban van, de mégis több mint a puszta érzéki megismerés és vágyódás tárgya. A szellemi tevékenységek csúcsa az, amikor az ember eljut Istenhez, mint a dolgok teremtőjéhez és az akarat számára elérhető legfőbb jóhoz.</p>
<p style="text-align: justify;">Az ember azonban ezekben a tevékenységeiben is kötődik az állati szinthez, minden ismerete az állati, érzéki megismerésből indul ki, akarata az „állati” testet mozgatja, életéhez szükségesek az állat számára szükséges érzéki javak felismerése és megszerzése. A másik szellemi létezőhöz, a másik emberez való eljutáshoz is nélkülözhetetlen az „állati szint”. Ez az állati szint azonban a hierarchia csúcsán álló szellemi képességek, tevékenységek miatt szellemi dimenziót nyer, tehát már nem tekinthető csak állati megnyilvánulásnak.</p>
<p style="text-align: justify;">Az állatra jellemzőek az ösztönös mechanizmusok, automatizmusok, ezek az állat esetében a hierarchia csúcsát jelentik, tehát céljaik öncélként jelennek meg. Az ember esetében azonban nem itt van a hierarchia csúcsa. Az automatizmusok egy rész olyan igazi automatizmus, amelyekre a szellemi akaratnak nincs hatása. Ha a szemünket erős fény éri, pupillánk beszűkül akaratunktól függetlenül. Más esetekben nem ez a helyzet. Szükséges, hogy az &#8220;állati&#8221; mechanizmusok céljai ne az ember kizárólagos céljaiként jelenjenek meg, hanem magasabb rendű célok megvalósításához szükséges részcélokként. Nem arról van szó, hogy ezek az ösztönök, mechanizmusok eleve rossz ösztönök, mechanizmusok, hanem csak arról, hogy ezek nem kizárólagos és végső célokat valósítanak meg, ezek csak részcélok egy hierarchia keretében.  Ha ezek kizárólagos célként jelennek meg, akkor már jelen van a rossz. Az ösztönök, mechanizmusok integrálása, a szellemi képességek általi irányítása a tiszta természet állapotában feladat, amely az erények kialakításával, gyakorlásával valósítható meg.</p>
<p style="text-align: justify;">Az első ember esetében azonban – Isten ajándéka következtében – ez nem így volt. Az állati szint különösebb gyakorlás és erőfeszítések nélkül is a szellemi képességek uralma alatt állt. Isten az ember számára természetfölötti célt tűzött ki, ehhez megadta a megszentelő kegyelmet: az ember nemcsak a teremtményeken keresztül közeledhetett Istenhez, hanem közvetlen viszonyban volt vele. Az ember szellemi képességei közvetlenül (jóllehet nem  teljes közvetlenséggel) irányultak Istenre, az állati szint pedig – teljes harmóniában ezzel – teljesen a szellemi képességek ellenőrzése alatt állt, a részcélok erőfeszítés nélkül olvadtak be abba a hierarchiában, amelynek a csúcsán a közvetlenül Isten felé törekvő emberi értelem és akarat volt.</p>
<p style="text-align: justify;">Az emberi értelem szempontjából ez nem feltétlenül azt jelentette, hogy birtokában volt az összes tudományoknak, például a fizikának. Ez talán inkább abban nyilvánult meg, hogy a teremtett világon keresztül is jobban látta a teremtő Istent, a világ áttetsző volt, az érzékelésre támaszkodó megismerés első lépésének, az érzékelésnek korlátai könnyen meghaladhatóak voltak. A széleskörű tételes tudás, tudományos ismeret helyett inkább valamilyen bölcsességről lehetett szó.</p>
<p style="text-align: justify;">Az ősbűn következtében azonban a megszentelő kegyelemmel együtt ezek az adományok is elvesztek. A kérdés az, hogy ez a veszteség mit jelent: ennek következtében teljesen leromlott-e az emberi természet vagy pedig csak az történt, hogy elvesztek a természethez szoros értelemben nem tartozó dolgok, de a természetben semmi kár nem esett. A helyes álláspont a két szélsőség közt van, erről a <a href="https://www.matthaios.hu/az-ateredo-bun-es-az-emberi-termeszet-2-resz/">következő bejegyzésben</a> lesz szó.</p>
<div class="footnotes"><h2 class="notes">Jegyzetek:</h2><ol><li id="note-400-1">Reinhard Hütter: Dust Bound for Heaven. Explorations in the theology of Thomas Aquinas. 2012. 75-102.o. <a href="https://www.matthaios.hu/feed/?paged=24#return-note-400-1">&#8617;</a></li></ol></div></div>
    </div>
    
    <div class="article">
        <div class="title">Az áteredő bűn és az emberi természet. 2.rész</div>
        <div class="categories">antropológia</div>
        <div class="summary">Az előző bejegyzésben azzal kezdtünk el foglalkozni, hogy hogyan érintette az áteredő bűn az emberi természetet. A kérdés megvitatásában az emberi természet metafizikai felépítéséből indultunk ki. Az első ember állapotában, az eredeti szentség és épség állapotában az &#8220;épség&#8221; azokra az adományokra &#8230; <a href="https://www.matthaios.hu/az-ateredo-bun-es-az-emberi-termeszet-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ateredo-bun-es-az-emberi-termeszet-1-resz/">előző bejegyzésben</a> azzal kezdtünk el foglalkozni, hogy hogyan érintette az áteredő bűn az emberi természetet. A kérdés megvitatásában az emberi természet metafizikai felépítéséből indultunk ki. Az első ember állapotában, az eredeti szentség és épség állapotában az &#8220;épség&#8221; azokra az adományokra utalt, amelyek a megszentelő kegyelmet kísérték. Ez az épség elsősorban azt jelentette, hogy a test-lélek összetettségből fakadó, erőfeszítéseket igénylő &#8220;feladatok&#8221;  megoldása alól az ember mentesült, az  érzéki szint  teljes, szellemi integrációja nem feladat, hanem adottság, ajándék volt.</p>
<p style="text-align: justify;">Az ősbűn miatt azonban ez az ajándék is elveszett. A kérdés az, hogy ezzel rosszabb lett-e az emberi természet, vagy csak az történt, hogy valami olyantól fosztódott meg, amely eredetileg sem tartozott szükségszerűen hozzá, de maga a természet nem lett rosszabb. A természet teljes megromlását hirdető lutheri és kálvini tanítást a trienti és az 1.vatikáni zsinatok elítélték. Ugyanakkor a 2. orange-i zsinat (529) kijelentette Pelagius-szal szemben, hogy az Ádám vétke utáni állapot nyomorúságáról nem lehet azt mondani, hogy ez elkerülhetetlenül a természethez tartozik és ennek már Ádám is részese volt. Tehát Ádám vétke által a természet rosszabbá lett.  A teológusok szerint Ádám vétke nem rombolta le a természetet, de megsebezte ezt, és ez a seb nem tekinthető &#8220;felületi horzsolásnak&#8221;, hanem valódi seb.</p>
<p style="text-align: justify;">Ha azt keressük, hogy ez a sérülés miben mutatkozik meg, akkor a seb helyéül elsősorban azt a területet kell megjelölnünk, amelyre leginkább vonatkoztak az eredeti épség ajándékai. Ez a terület az állatvilágból hozott érzéki ismeretek és vágyak integrációjának területe. Nem csak arról van szó, hogy ezen területnek erőfeszítések nélkül, ajándékba kapott integrációja elveszett, hanem arról, hogy a jelenlegi állapotban az integráció lényegesen nehezebb annál, mint amilyen a tiszta természet (natura pura) soha meg nem valósult állapotában lett volna.</p>
<p style="text-align: justify;">A tomista alapelv szerint egy dolog képességei, cselekedetei, törekvései, céljai megfelelnek lényegének, hiszen ebből fakadnak. (Erre utal a tomista szállóige: &#8220;agere sequitur esse&#8221;, a cselekvés követi a lényeget.)  Az ember lényege az, hogy ő szellemi lelke, mint lényegadó forma által megformált anyag. Ebből következik, hogy az embernek hajlama van arra, hogy az érzéki megismerésre, érzéki vágyódásra vonatkozó képességeit, cselekedeteit szellemi személyiségébe integrálja. Általánosabban, az embernek hajlama van az erény gyakorlására, a jóra. Ez a hajlam erőfeszítések vállalására vezeti az embert, mert ezek szükségek az épség ajándékai hiányában. Ádám vétke által azonban ez a jóra való hajlam megfogyatkozott, akadályoztatva van, a rosszra való hajlam pedig megerősödött. Ádám vétke óta nehezebb az erényes élet, az ösztönök, szenvedélyek hajlamosabbak az autonómiára, lázadásra. Tehát a jóra való hajlam lényeges gyengüléséről van szó, azonban ez a hajlam teljesen nem tűnt el.</p>
<p style="text-align: justify;">A jóra való hajlam gyengülésének gyökere Ádám bűnében van, de ez a személyes bűnök elkövetése által tovább gyengül. Minthogy emberi adottság az, hogy a megtett cselekedetek növelik a hajlamot hasonló cselekedetek megtételére, a bűnös cselekedet következtében növekszik a hajlam további bűnök elkövetésére. Ezért a jó felé törekvés útjába akadályok kerülnek, a jót kizáró ellentétes pólus, a rossz felé növekszik a hajlam, a jó felé pedig csökken. Az Ádám utódai által felveendő emberi természet bűn utáni természet, a bűnre való hajlammal, jóllehet ezt a bűnt személyesen csak Ádám követte el. Ez a bűn azonban szaporodik az azóta elkövetett személyes bűnök által.</p>
<p style="text-align: justify;">Azonban az Ádám bűne által ejtett seb ellenére sem tűnt el a jóra, értékre való hajlam: még ez a sebzett természet is képes a jóra, amit a &#8220;nemes pogányok&#8221; (például Gandhi) példája tanúsít. A természet nem teljes leromlásának ténye azért fontos, mert ez a természet továbbra is képes a gyógyulásra, a megváltás gyógyító ajándékainak a befogadására.</p>
<p style="text-align: justify;">Az emberi természet képességei tehát nem szűntek meg, továbbra is működik az igazság megragadására képes értelem és a jó felé törekvő akarat. Így például lehetséges a tudomány. Az értelem gyöngülése azonban talán abban is megmutatkozik, hogy a szaktudományok művelése mellett néha  elhanyagolódik annak a &#8220;bölcsességnek&#8221; a keresése, amelybe a szaktudományoknak integrálódni kellene. Az interdiszciplinaritás szükségessége ma már szinte közhely, de még ez sem vezet ahhoz a látásmódhoz, amely megpróbálja az egészet nézni, az egész magyarázatát keresni. Ez a megállapítás talán még a teológiára is érvényes, de erről az egyik későbbi bejegyzésben lesz szó.</p>
<p style="text-align: justify;">Reihard Hütter már hivatkozott könyve <a class="footnote" href="https://www.matthaios.hu/feed/?paged=24#note-411-1" id="return-note-411-1" title="Reinhard Hütter: Dust Bound for Heaven. Explorations in the theology of Thomas Aquinas. 2012"><sup>1</sup></a> az áteredő bűnnel, az eredeti épség és a bukott természet állapotával azért foglalkozik, mert ez keretet ad a modernitással kapcsolatos politikai teológiai gondolatainak. A <a href="https://www.matthaios.hu/az-ateredo-bun-es-az-emberi-termeszet-3-resz/">következő bejegyzésben</a> a politikai teológiával (vagy inkább jelenlegi politikai irányzatok teológiai szempontból való rövid elemzésével) foglalkozunk és megpróbáljuk megvilágítani a tomizmus és a szekularizáció  kapcsolatát is.</p>
<div class="footnotes"><h2 class="notes">Jegyzetek:</h2><ol><li id="note-411-1">Reinhard Hütter: Dust Bound for Heaven. Explorations in the theology of Thomas Aquinas. 2012 <a href="https://www.matthaios.hu/feed/?paged=24#return-note-411-1">&#8617;</a></li></ol></div></div>
    </div>
    
    <div class="article">
        <div class="title">Az áteredő bűn és az emberi természet. 3.rész</div>
        <div class="categories">antropológia</div>
        <div class="summary">Az előző bejegyzésben arról volt szó, hogy az áteredő bűn következtében az emberi természet sebet kapott, azaz rosszabb állapotba került, mint a tiszta természet állapotában lett volna. Ezt a tényt a teológia a kegyelemtan oldaláról is megvilágítja, amikor azzal foglalkozik, hogy &#8230; <a href="https://www.matthaios.hu/az-ateredo-bun-es-az-emberi-termeszet-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ateredo-bun-es-az-emberi-termeszet-2-resz/">előző bejegyzésben</a> arról volt szó, hogy az áteredő bűn következtében az emberi természet sebet kapott, azaz rosszabb állapotba került, mint a tiszta természet állapotában lett volna. Ezt a tényt a teológia a kegyelemtan oldaláról is megvilágítja, amikor azzal foglalkozik, hogy mire képes az ember kegyelem nélkül. Meg kell azonban különböztetnünk az áteredő bűn lényegét a természetet megsebző hatásától. Az áteredő bűn lényege a természetfeletti hivatás, az üdvösség elvesztése, a megszentelő kegyelem hiánya. Az emberi természet nem képes (még &#8220;tiszta&#8221; állapotában sem) kegyelem nélkül ebbe az állapotba jutni és ebben az állapotban megmaradni. Azt is vizsgálhatjuk azonban, hogy képes-e a megsebzett emberi természet kegyelem nélkül egyáltalán valami jót tenni. Az előző bejegyzés megállapítása szerint a válasz igenlő: még a megsebzett természet is képes bizonyos igazságok felismerésére, bizonyos jó cselekedetek megtételére. Reinhard Hütter <a class="footnote" href="https://www.matthaios.hu/feed/?paged=24#note-438-1" id="return-note-438-1" title="Reinhard Hütter: Dust Bound for Heaven. Explorations in the theology of Thomas Aquinas, 2012. 118-121.o"><sup>1</sup></a> a témával kapcsolatban Aquinói Szent Tamásra hivatkozik, aki a kegyelem nélküli emberi törekvések jóra irányultságának vizsgálata közben megkülönbözteti az általános jót, a végső célt a közvetett, részleges jótól, a közbenső céltól. Míg a végső cél, Isten színről-színre látásának elérése lehetetlen a szeretet isteni erénye nélkül, addig bizonyos részleges javak eléréséhez nem feltétlenül szükséges a kegyelem. Önmagában azonban a részleges jó tökéletlen, tökéletessé csak a teljes jóra, a végső célra irányultságában válhat. Ha nincs ilyen irányultsága, sőt ettől az iránytól elvezet, akkor nem valóságos jóról, hanem csak látszólagos jóról van szó.</p>
<p style="text-align: justify;">A fentiek alapján azt lehet mondani, hogy az emberi természet társas vonatkozásai miatt létrejöhetnek olyan társas szerveződések, amelyekhez nem kell feltétlenül kegyelem, amelyek csak a megsebzett emberi természet alapján állnak. Az ember ebben az állapotában is képes a természetes erkölcsi törvény felismerésére, amelynek ismerete nem tételezi fel a kinyilatkoztatást. Ez a megközelítés hatással volt az európai történelemre. Az európai civilizáció szélsőséges szekularizációja, az emberi szabadság abszolutizálása mégsem Szent Tamás tanításának következménye. Ennek gyökereit inkább a késő középkorban elterjedt nominalizmusban kell keresni. Szent Tamás gondolkodásában a szabadság az emberi természet egyik képessége, amely képesség föltételezi az értelemnek és akaratnak működését. Általánosabban, Szent Tamás szerint az isteni akarat megmutatkozik a teremtett dolgok, mindenekelőtt az értelmes teremtmény természetében, boldogság utáni vágyában, képességeiben. Ezzel szemben a nominalizmus – amelynek legjelentősebb képviselője William Ockham (1285-1347) volt – csak individuumokat ismer, a természetre utaló általános fogalmak szerinte nem többek mint nevek. Ezért a nominalizmus szerint Isten és a világ, Isten és a teremtmények viszonya Isten akaratának pozítív, értelmileg megfoghatatlan, elemezhetetlen megnyílvánulása. Kissé leegyszerűsítve azt mondhatnánk, hogy a &#8220;miért&#8221; kérdésekre az egyetlen lehetséges nominalista válasz az, hogy Isten így akarja. Ez a válasz azonban csak akkor helyes, ha azt is figyelembe vesszük, hogy az isteni akarat a teremtés – értelemmel is megközelíthető –  rendjében is megnyílvánul, ezért a &#8220;miért&#8221; kérdésre sokszor közelebbi, természetet figyelembe vevő válaszok is adhatóak, amelyek nem zárják ki az Isten akaratára utaló választ. A nominalista megközelítésben az emberi szabadság már nem az emberi természet képessége, amely az értelemre és akaratra épül, hanem a szinte légüres térben álló &#8220;libertas indifferentiae&#8221;,  önmagában álló, teljesen autonom szabad választás. Ez a természettől, körülményektől elszakított, abszolúttá vált emberi szabadság található meg a modern szekularizáció és szélsőséges liberalizmus ideológiáiban. (A nominalizmus erkölcstani értékeléséről Servais Pinckaers OP ír könyvében <a class="footnote" href="https://www.matthaios.hu/feed/?paged=24#note-438-2" id="return-note-438-2" title="Servais Pinckaers: A keresztény erkölcsteológia forrásai, Paulus Hungarus/Kairosz 2001"><sup>2</sup></a>.)</p>
<p style="text-align: justify;">Szent Tamás azonban figyelmeztet, hogy a részleges jó önmagában véve tökéletlen, a végső jóra, Istenre való vonatkozás elvétele után már csak látszólagosan jó. A megsebzett emberi természet hajlamos arra, hogy a részleges jót elszakítsa ettől a vonatkozásától. Ezért történik meg sokszor, hogy szépen induló, felemelkedő emberi kezdeményezések végül a rosszra hajló, megsebzett emberi természet gyengesége miatt torzóvá válnak és a kitűzött, eredetileg jó cél ellenkezőjét adják eredményül. Ezt a közelmúlt történelme sokszorosan tanúsíthatja: például  a totalitárius rendszerekkel szemben igazi és jó alternatívát kínáló szociális piacgazdaság átalakult egy olyan globális rendszerré, amelyet már teljes egészében a nyers profit vezérel.</p>
<p style="text-align: justify;">A közjót tehát leginkább az a közösség, állam, nemzetközi szervezet szolgálja, amely az emberek szabadságának biztosítása közben szem előtt tartja, hogy az emberi szabadság akkor éri el igazi célját, ha a legfőbb jó, Isten felé irányít. A vallást, a vallás megnyilvánulásait a privát szférába száműző szekularizált állam vagy nemzetközi szervezet végső soron nem az emberek javát szolgálja. A transzcendens felé való, nyilvánosan vállalt nyitottság olyan alap, amelyre építeni lehet. Az Egyház pedig az emberi közösség számára akkor teszi a legnagyobb jót, ha a megváltás kegyelmének közvetítésével, tanításával gyógyítja az emberi  természet sebeit.</p>
<div class="footnotes"><h2 class="notes">Jegyzetek:</h2><ol><li id="note-438-1">Reinhard Hütter: Dust Bound for Heaven. Explorations in the theology of Thomas Aquinas, 2012. 118-121.o <a href="https://www.matthaios.hu/feed/?paged=24#return-note-438-1">&#8617;</a></li><li id="note-438-2">Servais Pinckaers: A keresztény erkölcsteológia forrásai, Paulus Hungarus/Kairosz 2001 <a href="https://www.matthaios.hu/feed/?paged=24#return-note-438-2">&#8617;</a></li></ol></div></div>
    </div>
    
    <div class="article">
        <div class="title">Elavult-e a theologia naturalis?</div>
        <div class="categories">filozófia</div>
        <div class="summary">Több mint egy évvel ezelőtt, Brendel Mátyás tollából egy cikk jelent meg a Magyar Tudomány folyóiratban. A cikk címe: A nagy trónfosztás. A cikk szerint Stephen Hawking és Leonard Mlodinov legújabb könyve (Nagy Terv) végső csapást mér az Isten létezését &#8230; <a href="https://www.matthaios.hu/elavult-e-a-theologia-naturalis/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Több mint egy évvel ezelőtt, Brendel Mátyás tollából egy cikk jelent meg a Magyar Tudomány folyóiratban. A cikk címe: <a href="http://www.matud.iif.hu/2012/03/12.htm">A nagy trónfosztás</a>. A cikk szerint Stephen Hawking és Leonard Mlodinov legújabb könyve (Nagy Terv) végső csapást mér az Isten létezését valló nézetekre. Ezt írja:</p>
<blockquote><p><span style="font-size: medium;">A könyv nagy célkitűzése tulajdonképpen (az) isten(ek) teljes „halála”, hogy Nietzsche szállóigéjét alkalmazzuk. És ez a „trónfosztás” sikerül is Hawkingnak és Mlodinovnak.</span></p></blockquote>
<p style="text-align: justify;">A trónfosztás első lépésben az &#8220;Aquinói Szent Tamás emlegetett istenérvei közül a prima causa, vagy az azzal rokon, arisztotelészi &#8216;mozdulatlan mozgató&#8217; megdöntése&#8221; által valósul meg. Mi által dőlt meg ez az érv? A cikk szerint azért, mert az ősrobbanásnak nem tulajdonítható olyan időpont, mint amilyen tulajdonítható például egy napfogyatkozás kezdetének. Az ősrobbanás egy szingularitás, matematikailag nézve egy tetszés szerint megközelíthető, de el nem érhető pont. Ezt írja:</p>
<blockquote><p><span style="font-size: medium;">Nincs tehát a szingularitás előtti időpont. Sőt, tulajdonképpen a szingularitás sem létező pont, hanem csupán a határérték. Olyan, mint a nyílt intervallumot lezáró pont, amely az intervallumnak nem része. Az a kérdés tehát, hogy „mi volt a Világegyetem előtt, hogyan keletkezett, vagy ki teremtette”, ugyanolyan értelmetlenség, mint azt kérdezni, „mi van a Déli-sarktól délebbre a Föld felszínén”</span></p></blockquote>
<p style="text-align: justify;">Feltehetően a szerző ebből azért vonja le a <em>prima causa-</em>ra<em>, </em>az elsődleges okra,<em> </em>a &#8220;mozdulatlan mozgatóra&#8221; való utalás téves voltát, mert ezt az okot nem tudjuk elhelyezni az többi okok idősorában. Az ősrobbanás időpontja ugyanis nem szokott értelemben vett időpont, hanem egy szingularitás, &#8216;az idő „fokozatosan” csavarodik ki a térből&#8217;. A kozmológiai istenérv legismertebb verziójának kidolgozója, Aquinói Szent Tamás filozófiailag nem látta kizárhatónak azt, hogy a világ öröktől fogva létezzék. Erről írt is egy kis könyvecskét is <a href="http://www.phil-inst.hu/en/vallasfil/szoveggyujt/Tamas,%20De%20aeternitate%20mundi.pdf">A világ örökkévalósága</a> címmel. Valójában &#8220;az elsődleges ok&#8221; kifejezés nem az okok idősorában való elsőségre utal, hanem olyan elsőségre, amely azt fejezi ki, hogy minden más oknak ez oka. Az okok nem lennének okok az elsődleges ok nélkül, de még csak nem is léteznének. Tehát nem arról van szó, hogy az elsődleges ok beáll a másodlagos okok közé elsőnek, hanem ezek fölött van, de ugyanakkor ezek legbelső működése sem lenne lehetséges elsődleges ok nélkül. Az elsődleges ok &#8220;nem érhető tetten&#8221; a fizika, kozmológia eszközeivel. Ha az elsődleges okot a fentiek szerint értelmezzük, akkor Hawking és Mlodinov kifogásai nem érvénytelenítik a kozmológiai istenérvet. A &#8221;második csapás&#8221; azzal az antropikus elvvel kapcsolatos, amelyre közvetlenül nem alapoztak istenérvet a katolikus filozófiában. A katolikus filozófia istenérvei általában nem egyes természettudományos eredményekre, elméletekre alapozódnak. Ennek egyszerűen az az oka, hogy az anyag mérhető, kiszámítható, kísérletileg ellenőrizhető, megfigyelhető tulajdonságaira építő természettudomány saját határain belül nem juthat el Istenig, mert Istennek nincsenek mérhető, kiszámítható, kísérletileg ellenőrizhető, megfigyelhető tulajdonságai. Ha viszont a természettudomány lemond például a kísérletileg ellenőrizhetőségről, megfigyelhetőségről, akkor már nem természettudomány.</p>
<p style="text-align: justify;">A cikkel kapcsolatban született egy katolikus és egy evangélikus válasz. A <a href="http://www.matud.iif.hu/2012/05/16.htm">katolikus válasz</a> szerzője Török Csaba atya, az <a href="http://www.matud.iif.hu/2012/10/08.htm">evangélikus válaszé</a> pedig Szentpétery Péter evangélikus lelkész. A teljesség kedvéért megemlítjük még, hogy Brendel Mátyás is írt egy  <a href="http://www.matud.iif.hu/2012/10/09.htm">választ a válaszokra</a>. Ebben a bejegyzésben (és ezt követően még néhány bejegyzésben) a természetes teológiával, a természetes értelem által elérhető istenismerettel foglalkozunk, ennek említése ugyanis lényegében hiányzik Török Csaba atya cikkéből.</p>
<p style="text-align: justify;">A cikk két felfogást állít szembe egymással. Az elsőt a cikk így írja le:</p>
<blockquote><p><span style="font-size: medium;">Az erőltetett, győzelmi zászlóként lobogtatott istenérvek világa az emberi tudás arcára formált istenséget tárja elénk, neki épít trónt. Azonban a tudás gyarapodása szükségszerűen le is dönti ezt, s ez így van rendjén, így helyes&#8230;Brendel világos érveléssel képes ezt bebizonyítani, s ezért köszönet illeti őt.</span></p></blockquote>
<p style="text-align: justify;">Ezzel szemben áll a hívő istenismeret:</p>
<blockquote><p><span style="font-size: medium;">A hívő ember számára a hite bár külső érvrendszerekkel megkérdőjelezhető, belülről mégis hordoz egy alapvető és másra vissza nem vezethető bizonyosságot, miszerint „tudom, kinek hittem, és biztos vagyok benne” (2Tim 2,12)</span></p></blockquote>
<p style="text-align: justify;">A cikk gyakorlatilag nem veszi figyelembe a <em>praeambula fidei</em>, hitelőzmények sajátos helyzetét. Ezek az Isten létére és bizonyos tulajdonságaira vonatkozó ismeretek, amelyekhez el lehet jutni a hit előtt is, a természetes ész fényénél. Ebben az esetben tehát nem az első megközelítés torz istenképéről, de nem is a már feltételezett hitről van szó, hanem egy olyan lehetőségről, amely ugyan nem egy torz istenképre vonatkozik, de még nem a hitről van szó. Erről a lehetőségről szól az I. vatikáni zsinat dogmája, amelyet egyébként a cikk idéz:</p>
<blockquote><p><span style="font-size: medium;">Az I. vatikáni zsinat (1869–1870) felkarolja a kozmológiai istenérvet, s kijelenti: „… Isten […] a teremtett dolgokból az emberi ész természetes világosságával biztosan megismerhető (certo cognosci posse)” (DH, nr. 3004)</span></p></blockquote>
<p style="text-align: justify;">A cikkben valójában azzal a szakadékkal találkozunk, amely bizonyos teológiai iskolák esetében a zsinat előtti és zsinat utáni teológia között van. A természetes istenismeret kérdése persze nem egyszerű téma. Több kérdés is felmerül a témával kapcsolatban. Ilyen kérdések például:  hogyan viszonyul az I. vatikáni zsinat dogmája az úgynevezett &#8220;istenérvekhez&#8221;? Olyanok-e ezek az érvek mint a matematikai bizonyítások (például Thalész vagy Püthagorasz tételének a bizonyítása), amelyek tulajdonképpen &#8220;kényszerítő&#8221; erejűek? A további bejegyzésekben ezekről és még más  kérdésekről lesz szó.</p></div>
    </div>
    
    <div class="article">
        <div class="title">Az értelem utjai Isten felé</div>
        <div class="categories">filozófia</div>
        <div class="summary">Egy anekdota szerint a 18. század nagy matematikusa, Euler algebrailag bizonyította be Isten létét az ateista Diderot-val szemben. Valószínű, hogy az anekdotának nem sok köze van a valósághoz.  A kérdés mégis felmerül, lehet-e igazolni Isten létét matematikai jellegű levezetésekkel. Ha &#8230; <a href="https://www.matthaios.hu/az-ertelem-utjai-isten-fele/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egy <a href="http://en.wikipedia.org/wiki/Leonhard_Euler#Personal_philosophy_and_religious_beliefs">anekdota</a> szerint a 18. század nagy matematikusa, Euler algebrailag bizonyította be Isten létét az ateista Diderot-val szemben. Valószínű, hogy az anekdotának nem sok köze van a valósághoz.  A kérdés mégis felmerül, lehet-e igazolni Isten létét matematikai jellegű levezetésekkel. Ha ez lehetséges lenne, akkor Isten létezése ellen nehéz lenne ellenvetéseket tenni. A matematikai levezetéseket a szakemberek általában elfogadják. Természetesen a levezetések, bizonyítások lehetnek hibásak, de ezeket a hibákat észreveszik, ha lehet, kijavítják őket, és a bizonyítás már tulajdonképpen &#8220;kényszerítő&#8221; erejű: az eredményül kapott tételt el kell fogadni. A levezetések lényege az, hogy megmutatják, hogy az adott terület meghatározásai, axiómái implicite tartalmazzák a bizonyítani kívánt tételt. A bizonyítás valójában nem mond újat, csak megmutatja ennek a tartalmazásnak a módját, azt, hogy milyen út vezet az axiómáktól a tételig. A tételhez tulajdonképpen a kiindulások elemzése, analízise útján jutunk el. Ehhez némileg hasonló utat követnek az úgynevezett ontológiai istenérvek, amelyek az istenfogalomból kiindulva, a fogalom logikai elemzése által kimutatják, hogy Isten létezésének tagadása ellentmond a fogalomnak. A leghíresebb ontológiai érvnek Canterbury Szent Anzelm (1033-1109) a szerzője, de ilyen jellegű érvet sokan (így Kurt Gödel, a 20. század egyik legnegyobb matematikusa, logikatudósa is) alkottak. Az ontológiai érvet nagyon röviden és leegyszerűsítve talán úgy lehetne megfogalmazni, hogy ha Isten maga a lét teljessége, akkor nem lehet feltételezni róla, hogy nem létezik, mert ez ellentmondás. Az ontológiai érveknek nagy irodalmuk van, most csak <a href="http://www.epa.oszk.hu/00100/00186/00016/ruzsa0304.html">Ruzsa Ferenc munkájára</a> hivatkozom. Az ontológiai érv elégtelenségének kimutatására a formális megközelítések helyett inkább egy &#8220;tomistább&#8221; megközelítést javaslok. Felállítható egy olyan axiómarendszer, amelynek nincs köze a valós, értelmemtől független létezéshez. A rendszerben helyes tételek levezethetőek, ezeknek a tételeknek még sem felel meg semmi sem a valóságban. Ha az istenfogalommnak nincs köze a tőlünk függetlenül létező valósághoz, akkor ennek elemzéseként kapott kijelentéseknek sem lesz. Így annak a kijelentésnek sem, hogy Isten nem létezésének feltételezése ellentmond Isten fogalmának. Tehát szükség van annak kimutatására, hogy az istenfogalomnak köze van a tőlünk függetlenül létező valósághoz,  ez nem csak értelmünk terméke.</p>
<p style="text-align: justify;">Isten létének kimutatáshoz tehát olyan kiindulást kell keresni, amely a valós létezésben gyökerezik. A létezésről érzékszerveink, illetve belső világunk tapasztalata tudósít. A kozmológiai istenérvek az érzékszerveink által érzékelhető külső világ tapasztalatából indulnak ki. A továbbiakban elsősorban a kozmológiai érvekkel fogunk foglalkozni. Ha azonban valaki nincs meggyőződve arról, hogy a külső világ létezik és erről érzékszerveink közvetítésével valódi ismeretekhez jutunk, annak a kozmológiai érv semmit nem mond. A kozmológiai érv feltételezi a helyes ismeretelméleti álláspontot. Ennek hiányában a kozmológiai érvet meg kell előznie az ismeretelméleti realizmus melletti érvelésnek.</p>
<p style="text-align: justify;">Ezzel kapcsolatban felmerül a kérdés, hogy lehet-e  – mondjuk egy 10 oldalas – tanulmányban  minden kétséget kizáróan, abszolút kényszerítő erővel bebizonyítani Isten létét. Azonban még ezen kérdés tisztázása előtt azt is tisztázni kell, hogy tulajdonképpen kinek szólnak az istenérvek. Szükséges-e az, hogy ezeket minden keresztény áttanulmányozza, majd ezektől meggyőzetve fogadja el Isten létét. A válasz nyilvánvalóan nemleges. Az üdvösséghez szükséges igazságok tartalma az elsődleges, nem pedig az, hogy több lehetséges forrás esetén ezek melyik forrásból származnak. Ezen igazságok nagy részének egyedüli forrása a kinyilatkoztatás. Lehet azonban néhány olyan igazság is, amely több forrásból is származhat: a kinyilatkoztatásból és az emberi értelem erőfeszítéseiből. Van aki mind a két forrást használja, van aki csak az egyiket. A két forrás a tudatban össze is mosódhat és külön reflexió szükséges ahhoz, hogy a két, igazságot megvilágító fényt, a kinyilatkoztatás fényét és a természetes ész fényét megkülönböztessük. A kinyilatkoztató Istenben való hit nyilván magában foglalja azt az állítást is, hogy a kinyilatkoztató Isten létezik. Aquinói Szent Tamás írja Summa-ja első fejezete első kérdésének tárgyalásakor, hogy Isten értelmi ismeretéhez csak kevesen, hosszú idő alatt, sok hibát elkövetve jutnak el. Ezért Isten létének érvek alapján történő elfogadása nem lehet egyetemes követelmény. Aquinói Szent Tamás megjegyzése arra is rávilágít, hogy nem valószínű az, hogy létezik az a tanulmány, amelynek elolvasása után valaki minden kétséget kizáróan meggyőzve érzi magát a keresztények Istenének létéről. A tanulmányok, könyvek, bejegyzések csak utakról beszélnek, az út bejárása viszont nem mindig helyettesíthető az útikönyv elolvasásával. Ezt az útat egyébként a filozófia is bejárta a filozófiai istenismeret fejlődése folyamán. A fejlődés íve a görög természetbölcselőkkel kezdődött, majd Platont, Arisztotelész, a neoplatonistákat követve csúcspontját Aquinói Szent Tamás munkásságában érte el. A filozófiai &#8220;törzsfejlődés&#8221; útját kissé a témával foglalkozó egyénnek is be kell járnia, de ez az út lehet egyenesebb, kevesebb zsákutcával.</p>
<p style="text-align: justify;">Az utak bejárása közben találkozunk olyan feltevésekkel, állításokkal, álláspontokkal, amelyek helyességét fel kell tételezni. Láttuk, hogy az ismeretelméleti realizmus álláspontját a kozmológiai érvek feltételezik. Egy másik feltételezés az, hogy az értelemnek feladata az, hogy minden tapasztalható dolog, jelenség magyarázata után kérdezzen és keresse ezt. Ha ezt nem fogadjuk el, akkor először ezt kell belátni.</p>
<p style="text-align: justify;">A fentiek figyelembevételével felmerül a kérdés: még ha vannak is ilyen utak, mi értelme van ezeket bejárni, nem jobb-e, praktikusabb-e a fideizmus álláspontja. Miért ragaszkodik az I. vatikáni zsinat ahhoz, hogy Isten a teremtett dolgokból, a természetes ész világosságánál biztosan megismerhető?  A zsinat szövege egyébként kifejezetten nem utal az istenérvekre. Létezhet olyan természetes istenismeret is, amely az értelmet kereső ember belátásából ered, de nem fejeződik ki szakfilozófiai értelemben megfogalmazott érvekben. Minthogy azonban a világ, a totalitás értelmével kapcsolatos reflexiók megfogalmazásának hagyományos területe a filozófia, ez a belátás filozófiailag, filozófiai jellegű érvekben is megfogalmazódik. Amint láttuk azonban, ezek az érvek csak ismertetik azt az utat, amely bejárható. Így a teológiai karon, főiskolán, ha valaki a filozófia vizsgán &#8220;Az istenérvek&#8221; tételt húzta és esetleg jelesre vizsgázott, még nem biztos, hogy az utat ténylegesen is bejárta. Ha azonban ezt az utat senki sem járja, akkor a keresztény szellemi élet szegényebb lesz és méltán illethetik a &#8220;fideista&#8221; jelzővel. Nem lehet lemondani az Isten felé vezető úton az ember egyik legalapvetőbb képességének, az értelemnek a használatáról. Ez a lemondás a tudomány világa számára azt az üzenetet hordozná, hogy Isten egy olyan világot teremtett – ha egyáltalán létezik – amely nem értelmes, nem utal az alkotójára. Hasznosnak látszik tehát az, hogy foglalkozzunk az istenérvekkel, még akkor is, ha Isten számunkra már Ábrahám, Jézus Istene és ez mérhetetlenül többet jelent mint a filozófusok Istene. Az antik istenektől, az antik vallástól távolodó filozófia kereszténységgel való találkozásában az emberiség szellemi fejlődésének egyik, vagy talán legnagyobb felismerése az volt, hogy a kereszténység és a filozófusok Istene ugyanaz.</p>
<p style="text-align: justify;">A következő bejegyzésben megpróbálunk elindulni a kozmológiai istenérvek útján.</p></div>
    </div>
    
    <div class="article">
        <div class="title">A kozmológiai érvek. 1.rész</div>
        <div class="categories">filozófia</div>
        <div class="summary">Az előző bejegyzésekben általánosabban foglalkoztunk az Isten létét megmutató érvekkel. Most az érvek egy nagy csoportjával foglalkozunk, megemlítve, hogy ezeken kívül még más érvek is vannak. A kozmológiai érvek a tapasztalható világból indulnak ki, ősük Arisztotelésztől származik, aki azonban az &#8230; <a href="https://www.matthaios.hu/a-kozmologiai-ervek-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ertelem-utjai-isten-fele/">előző bejegyzésekben</a> általánosabban foglalkoztunk az Isten létét megmutató érvekkel. Most az érvek egy nagy csoportjával foglalkozunk, megemlítve, hogy ezeken kívül még más érvek is vannak. A kozmológiai érvek a tapasztalható világból indulnak ki, ősük Arisztotelésztől származik, aki azonban az érv kidolgozásakor erősen támaszkodott kora kozmológiai, fizikai elképzeléseire. A kozmológiai érvek legismertebb formájukban Aquinói Szent Tamás öt Isten felé vezető útja közül az első háromban találhatóak meg. Ezek már nem tartalmaznak közvetlen utalásokat a kor kozmológiai és fizikai nézeteire.</p>
<p style="text-align: justify;">A kozmológiai érvek szerkezetének vizsgálatában segítségünkre lehet egy másik területtel való összehasonlítás. Ez a másik terület a matematika. A matematika tárgyai nem olyan értelemben vett valóságos létezők, mint a fa a ház előtt vagy a ködkamrában útvonalként érzékelhető részecske. A matematika tárgyaira azt mondják a skolasztikusok, hogy ezek <em>ens rationis cum fundamento in re</em>, azaz csak értelmünkben léteznek ilyen formában, de ez a létezés nem önkényes, hanem alapja van a tőlünk független valóságban. A három, mint szám nem létezik valóságos, érzékelhető tárgyként, de létezik három euró, három fa stb. (A matematika platóni értelmezése szerint a matematika tárgyai tőlünk független, valóságos létezők, a matematikus csak rátalál ezekre.) A matematika matematikai objektumokra vonatkozó állításokkal foglalkozik. Ezek az állítások két csoportra oszthatók: egyes állítások nem szorulnak bizonyításra, ezeket önmagukban elfogadjuk igaznak. Ezek az axiómák. Az állítások többsége azonban bizonyításra szorul, levezethető más állításokból, végső soron az axiómákból. Egy (nem axióma) állítást akkor tekintünk matematikailag érvényesnek, bizonyítottnak, ha ez levezethető az axiómákból.</p>
<p style="text-align: justify;">A kozmológiai érvek kiindulása valamilyen tény, tapasztalat. A tény bizonyos értelemben párhuzamba állítható a matematikai állítással. A ténynek az igazságát azonban nem kell levezetnünk, erről közvetlenül érzékszerveink tanúskodnak. Nincsenek eleve felállított axiómák sem. Ellenkezőleg, éppen azt kell belátni, hogy a tény, a tények ismeretéből következik olyasminek a valóságos léte, ami bizonyos értelemben párhuzamba állítható az axiómákkal. Az érvek általában azzal kezdődnek, hogy valamely tényben felfedezünk egy olyan mozzanatot, amely emlékeztet a bizonyítatlan, bizonyítást igénylő matematikai állításokra, ezekkel önmagukban semmit sem tudunk kezdeni. A tények esetében még kiélezettebb a helyzet, mert kiderülhet, hogy önmagukban véve nem teljesen érthetőek, velük kapcsolatban kérdéseket lehet feltenni. Ahhoz, hogy a kérdésekre válaszokat kapjunk, hogy a tények érthetőbbé váljanak, más tényekre is szükség van. A körülöttünk lévő tények viszont mindannyian szenvednek ettől a hiánytól. Az érvek annak belátására vezetnek, hogy kell (legalább egy) olyan valóságosan létező, amelyben már nincs másra utaló mozzanat, amely létező  önmagában teljes, értelmes. Ennek a létezőnek kell a többi létező másra utaltságából, önmagában való elégtelenségéből adódó hiányt betölteni. Ez az önmagában teljes létező bizonyos értelemben hasonlít az axiómákhoz, amelyek igazsága szavatolja az összes belőle levezethető állítás igazságát.  Egy matematikai axiómarendszer több állításból állhat, az imént említett abszolút független létezőből viszont csak egy lehet. Az érvek sokszor megelégednek azzal, hogy egy olyan létet igazolnak, amelyet az emberek általában Istennek neveznek. Annak igazolása, hogy egy az Isten, sokszor már nem tartozik a szoros értelemben vett érvekhez, hanem ez ezt követő lépés.  Ez a lépés kiterjed Isten többi, az értelem segítségével megismerhető tulajdonságaira is. Ezeknek a gondolatmeneteknek a kiindulásai azonban az érvek eredményei.</p>
<p style="text-align: justify;">Visszatérve hasonlatunkhoz, ha egy matematikai állítás levezethető egy vagy több matematikai állításból (nem feltétlenül axiómából), akkor ez a levezethetőség egy összefüggést, viszonyt alkot a levezetett állítás és azon állítások között, amelyekből a levezetés történik. Ez a kapcsolat azt jelenti, hogy  a levezetett állítás igazsága az eredeti állítások igazságából következik. Bizonyos értelemben véve, ehhez hasonló kapcsolat található tapasztalati világunk tényei, létezői között is. Lényeges különbség azonban az, hogy a deduktív jellegű levezetés nem a levezetendő tételből indul ki, hanem azokból, amelyekből a levezetés történik. A tapasztalati tény esetében azonban magából a tényből indulunk ki, a tény elemzése vezet oda, hogy belássuk azt, hogy a tény megértéséhez más tények is szükségesek. (A feltételezett tények megismerése esetén már a másik, deduktív irány is működhet: de  az ezt az irányt túlhangsúlyozó racionalista megközelítés nem mindig lehetséges.) A tapasztalati világunk létezői közötti, előzőekben említett kapcsolatot nevezik oksági kapcsolatnak, ilyen kapcsolat létének szükségességét pedig az elegendő okság elvének. (Az okságnak, az okok természetének, tulajdonságainak részletesebb leírása megtalálható W. Norris Clarke S.J. könyvében  <a class="footnote" href="https://www.matthaios.hu/feed/?paged=24#note-473-1" id="return-note-473-1" title="W. Norris Clarke: The One and the Many: A Contemporary Thomistic Metaphysics, 2001"><sup>1</sup></a>.)  Az okság elve elsősorban azt jelenti, hogy ha tapasztalunk valamit, ami nem magyarázható, nem érthető teljesen önmagában, akkor keresnünk kell valamit, ami már megmagyarázza, érthetővé teszi a tapasztalati tényt. Valójában ez az elv az alapja a bűnügyi nyomozásnak, de a tudományok létrejöttének és működésének is. Az okság tehát egy kapcsolat, amely az okozó és az okozatot befogadó között van. Ennek a kapcsolatnak az alapja az okozó működése. Ennek a működésnek az aktív oldala az okként működő létezőre mutat, a passzív oldala pedig arra a létezőre, amely ebben a kapcsolatban befogadó, amelyben létrejön az okozat. Az okság fenti, teljes értelme helyett a filozófia történetében találkozunk egyoldalú, nem teljes megfogalmazásokkal is, néha a teljes kapcsolatnak csak az egyik oldalát veszik figyelembe vagy kiűresítik a kapcsolat tartalmát. Az okság elvének tagadása egyébként  nem vezet logikai ellentmondáshoz, de következetes tagadása ellehetetlenítené a gyakorlati és tudományos életet.</p>
<p style="text-align: justify;">A fentiekben a négy arisztotelészi ok közül csak egyről, a létesítő vagy ható okról (causa efficiens) beszéltünk. Arisztotelész valójában négy okot említ, amelyek figyelembevétele segít megmagyarázni, megérteni a létezőket. Ez a négy ok: az anyagi ok (causa materialis), a formai ok (causa formalis), a létesítő ok (causa efficiens) és a cél ok (causa finalis). Az &#8220;ok&#8221; szót a közbeszéd inkább csak a létesítő ok jelölésére használja. Az első két okot belső okoknak nevezik, mert a létezőt belülről magyarázzák, a létező belső szerkezetét világítják meg. A másik két ok külső ok, mert ezek olyanra utalnak, ami a konkrét létezőn kívül esik. A cél okról egy későbbi bejegyzésben lesz szó. A metafizika – a létezésben megmutatkozó egység és különbözőség, állandóság és változás megértését keresve –  a létezők szerkezetének &#8220;belső&#8221; vizsgálatából indul ki és így jut el azokhoz a fogalompárokhoz, amelyek segítségével belülről igyekszik megérteni a létezőt. Ezek a fogalompárok: a lényeg és a létezés (essentia, existentia), a magábanvaló és a járulék (substantia, accidens). Anyagi létező esetén ezekhez jön még a szoros értelemben vett anyag és az ezt megformáló forma kettőssége. Az eddig említett fogalompárokat  megalapozza, átjárja a lehetőség és megvalósultság (potentia, actus) kettőssége. A metafizika szerint a létezőt ezen párokból való összetettség jellemzi. A metafizika először feltárja az említett struktúrákat, de ebben a feltárásban Istenről nincs szó. Ezután azonban ezen struktúrák (elsősorban a lényegből és létezésből való összetettség) elégséges okának keresésével eljut Istenhez. Így Szent Tamás rövid metafizikai jellegű könyvecskéjében (<a href="http://www.phil-inst.hu/en/vallasfil/szoveggyujt/DEE-HU.pdf">A létezőről és a lényegről</a>) közöl egy istenérvet, amely erősen támaszkodik a metafizikai vizsgálatokra. Mi azonban nem ezt az utat követjük, hanem Szent Tamás legtöbbet említett könyvében (Summa Theologiae) vázolt utakat.  Az öt útból a második út közvetlenül az okok rendjére hivatkozik, az első és harmadik út két tapasztalható okozatból indul ki. Ezek az okozatok: a változás és a létezés. Ezekről részletesebben a következő bejegyzésben lesz szó.</p>
<div class="footnotes"><h2 class="notes">Jegyzetek:</h2><ol><li id="note-473-1">W. Norris Clarke: The One and the Many: A Contemporary Thomistic Metaphysics, 2001 <a href="https://www.matthaios.hu/feed/?paged=24#return-note-473-1">&#8617;</a></li></ol></div></div>
    </div>
    
    <div class="article">
        <div class="title">A kozmológiai érvek. 2.rész</div>
        <div class="categories">filozófia</div>
        <div class="summary">Az előző bejegyzésben általánosságban foglalkoztunk a kozmológiai érvekkel. Most egy olyan érvnek a vázlatát ismertetjük, amelyet a világban található oksági viszonyok alapoznak meg. Aquinói Szent Tamás második útja is ezekből indul ki. Az előző bejegyzésben szó volt arról, hogy az oksági &#8230; <a href="https://www.matthaios.hu/a-kozmologiai-ervek-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-kozmologiai-ervek-1-resz/">előző bejegyzésben</a> általánosságban foglalkoztunk a kozmológiai érvekkel. Most egy olyan érvnek a vázlatát ismertetjük, amelyet a világban található oksági viszonyok alapoznak meg. Aquinói Szent Tamás második útja is ezekből indul ki. Az előző bejegyzésben szó volt arról, hogy az oksági viszony két létező közötti kapcsolat. Az okként működő létező &#8220;kilép önmagából&#8221;, hatást gyakorol arra a létezőre, amely befogadja ezt a hatást, az ok működését, és ez a működés a befogadóban okozattá válik. Meg kell azonban jegyezni, hogy az oksági kapcsolatban szereplő két létező nem feltétlenül két teljesen önálló létező, lehetnek ezek egy önálló létező különböző részei is. Az ok-okozat kapcsolat léte nyelvi szinten az okozattal kapcsolatos &#8220;miért&#8221;, &#8220;mi az oka&#8221; kérdésekben mutatkozik meg. A válasznak kielégítő válasznak kell lennie, valódi magyarázatot kell adnia. Ha megkérdezzük, hogy miért nedves az úttest, a kérdésre nem megfelelő válasz az, hogy azért, mert  az utca egyirányú. Az esőre hivatkozás azonban már megfelelő válasz lehet. Az összes &#8220;miért&#8221; kérdésre ismereteink hiányossága miatt nem tudunk válaszolni. A &#8220;miért&#8221; kérdések azonban nemcsak abból a szempontból érdekesek, hogy eddig mit ismertünk meg és még mint nem ismerünk. A &#8220;miért&#8221; kérdések a létezők, létezés megismerhetőségére, értelmességére utalnak. Egy jogos &#8220;miért&#8221; kérdés feltehetősége létezők közötti valódi kapcsolatra, függésre utal. Egy ilyen kérdés elvi megválaszolhatatlanságának a feltételezése azonban az ok lehetőségét tagadja. Ezzel együtt azonban az okozat létét is tagadjuk, vagy fel kell tennünk, hogy itt nem okozatról, hanem független létről van szó.</p>
<p style="text-align: justify;">Az okozat létezéséhez azonban nemcsak a közvetlen okok létére van szükség, hanem ezek előzményeire is, amennyiben az okok maguk is okozatok. Amikor tehát egy konkrét okozattal kapcsolatban tesszük fel a &#8220;miért&#8221; kérdést, ebbe benne van az összes olyan előzetes okra vonatkozó kérdés is, amelyek maguk is okozatok. Lehet, hogy ismereteink hiányossága miatt nem tudunk az összes &#8220;miért&#8221; kérdésre válaszolni, de ezt megismerésünk hiányosságának kell tulajdonítanunk. Ha azonban elvileg lehetetlen az indokolt &#8220;miért&#8221; kérdések megválaszolása, akkor nemcsak annak az okozatnak a léte válik kérdésessé, amelyre a kérdés közvetlenül vonatkozik, hanem az összes, az oksági láncokban ez mögött álló okozaté is.</p>
<p style="text-align: justify;">Maga az érv a következő lépésekből áll:</p>
<ol style="text-align: justify;">
<li><span style="line-height: 15px;">A világban oksági viszonyokat tapasztalunk, okozatokat találunk.</span></li>
<li>Ha nincs egy olyan ok, amely nem okozat, akkor nincsenek okozatok.</li>
<li>Tehát van egy ok, amely nem okozat.</li>
</ol>
<p style="text-align: justify;">Részletesebben a 2. lépéssel kell foglalkoznunk. Tegyük fel, hogy nincs olyan ok, amely nem okozat, azaz minden ok okozat is egyben. Ebből arra a megállapításra kell jutnunk, hogy nincsenek okozatok sem. Először arra hívjuk fel a figyelmet, hogy az okok nem képezhetnek zárt láncot (kört), mert ekkor a &#8220;miért&#8221; kérdéseket lehetetlen értelmesen megválaszolni, mert a válaszok egymásra utalnak (circulus vitiosus). Ha véges számú ok van, akkor a körök lehetetlensége miatt kell léteznie egy olyan oknak, amely feltevésünk szerint okozat is, de már nem találhatunk az okok között olyat, amely ennek az oka lehetne. Marad tehát az az eset, amikor végtelen sok ok van (regressus ad infinitum). A végtelenség azt jelenti, hogy a lánc elejéhez bármikor hozzá tudunk fűzni egy újabb okot. Akármilyen sok okot is veszünk egy ilyen láncból, ezek, a fentiek (végesség) miatt nem indokolják az okozatot. De annak a lehetősége sem lehet indok, hogy a lánc elejére bármikor hozzá tudunk fűzni egy újabb okot. Ha ezt indokolásnak tekintenénk, fel kellenne adni az értelmesség, az elvi megmagyarázhatóság elvét. Így tehát nem marad más, mint annak elfogadása, hogy létezik egy olyan ok, amely maga már nem okozat. Fontos azt megjegyezni, hogy a fenti érvelés nem állítja, hogy végtelen sok ok létezése lehetetlen, csak arra hívja fel a figyelmet, hogy első okra ilyenkor is szükség van.</p>
<p style="text-align: justify;">A fenti gondolatmenet alapján néhány következtetést levonhatunk az okozat nélküli ok, az első ok tulajdonságait illetően. Elsőként azt jegyezzük meg, hogy ezzel az okkal kapcsolatban a &#8220;miért&#8221;, &#8220;mi az oka&#8221; kérdést nem lehet feltenni, mert ez arra utalna, hogy itt is okozatról van szó. Ha több ilyen ok lenne, akkor ezeknek az okoknak valamiben különbözniük kell egymástól. Ekkor azonban fel lehet tenni a kérdést: mi ennek a különbségnek az oka. A kérdés azonban arra utalna, hogy itt okozatról is szó van. Ez azonban ellentmondás, tehát csak egyetlen első ok van.</p>
<p style="text-align: justify;">Érdekes következmények adódnak az első ok működésével kapcsolatban is. Ennek a működésnek nincs kezdete és nincs vége. Ha lenne kezdete és vége, fel lehetne tenni a kérdést, mi ezeknek az oka, de ekkor az első ok már okozat is lenne. Az első ok tehát kezdet és vég nélkül fejti ki oksági hatását. Ez  különleges oksági kapcsolat. Ha a kapcsolatot az első ok oldaláról nézzük, akkor ez egy kezdet és vég, időpontok nélküli működés. Ha azonban a kapcsolatot az okozatok oldaláról vizsgáljuk, akkor azt  látjuk, hogy ezekre már alkalmazható az idő kategóriája. Ez megvilágítja az első ok – akit Istennel azonosítunk – kapcsolatát a másodlagos okokkal. Ez a kapcsolat inhomogén kapcsolat, amennyiben a másodlagos okok létükben, működésükben teljesen az első októl függenek. Az első ok azonban független a másodlagos okoktól, ezek működése semmilyen hatást, változást nem eredményez benne. A kapcsolatnak erről az inhomogenitásáról néha még a teológusok is megfeledkeznek.</p>
<p style="text-align: justify;">A fenti gondolatmenet nem tekinthető egy zárt, teljesen logikai úton elvégzett bizonyításnak. Itt inkább egy érvről van szó, amelyben fontos szerepet játszik a logika, de ugyanolyan fontos a világról szerzett tapasztalatok átgondolása, elmélyítése is.</p>
<p style="text-align: justify;"></div>
    </div>
    
    <div class="article">
        <div class="title">A kozmológiai érvek. 3.rész</div>
        <div class="categories">filozófia</div>
        <div class="summary">Az előző bejegyzésben az oksági viszonyokra hivatkozó érvvel foglalkoztunk. Most a változásra alapozott érvről lesz szó. Ez az érv tulajdonképpen tekinthető az oksági viszony egy speciális esetének: ebben az érvben a változás okáról lesz szó. Aquinói Szent Tamás első útja &#8230; <a href="https://www.matthaios.hu/a-kozmologiai-ervek-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-kozmologiai-ervek-2-resz/">előző bejegyzésben</a> az oksági viszonyokra hivatkozó érvvel foglalkoztunk. Most a változásra alapozott érvről lesz szó. Ez az érv tulajdonképpen tekinthető az oksági viszony egy speciális esetének: ebben az érvben a változás okáról lesz szó. Aquinói Szent Tamás első útja is a változás tapasztalatából indul ki. Az érv arisztotelészi eredetű, Arisztotelész az érv kidolgozásában támaszkodott korának fizikai, kozmológiai elképzeléseire. Szent Tamás érvében már a kor fizikájáról, kozmológiájáról közvetlenül nincs szó. Az érv a változásra a latin <em>movere</em> igét használja. A szó a latin filozófiai nyelvben általánosan utal a változásra. A szó mindennapi, szűkebb jelentése, a mozgás, a helyváltozás csak egy fajtája a változásnak. Bizonyos értelemben ez a változás &#8220;leggyengébb&#8221; fajtája, hiszen itt csak a többi dologhoz viszonyított helyzet  változásáról van szó. Ez belsőleg nem érinti a dolgokat. Az érvben fontos helyet foglal el az a megállapítás, hogy ami változik, azt más változtatja (omne autem quod movetur, ab alio movetur). Newton első törvénye így szól: minden test megtartja nyugalmi állapotát vagy egyenesvonalú, egyenletes mozgását, amennyiben külső erő nem hat rá. Íme, máris egy ellenpélda: lehetséges a mozgás anélkül is, hogy más mozgatna. A filozófia általában a mindennapi tapasztalatokból indul ki, ezt a tapasztalatot értelmezik a természettudományok is a maguk sajátos szempontjaik szerint. Ezek között jelentős helyet foglalnak el mérhetőség, a mennyiség és a kísérleti megismételhetőség szempontjai.  A filozófia értelmezése más irányú: a legáltalánosabb, a totalitás felé irányul, a legáltalánosabb dolog pedig a létezés. A filozófiának azonban foglalkoznia kell a természettudomány értelmezéseivel is, azaz azzal, hogy ezek hogyan viszonyulnak az általánosabb értelmezésekhez. Először azonban arról lesz szó, hogy az arisztotelészi-tomista filozófia hogyan értelmezi a változást. Ez rögtön felveti azt a kérdést, hogy enélkül a &#8220;filozófiai keret&#8221; nélkül érvényes-e az érv. Valójában, ez a keret a tapasztalható világ kézenfekvő értelmezése, mégis, aki ezt határozottan elutasítja, azt az érv valószínűleg nem vezeti el a belátásig. Azt azonban meg kell jegyezni, hogy a filozófia keretben nincs szó Istenről, csak mindennapi tapasztalataink értelmezéséről.</p>
<p style="text-align: justify;">A változás általános tapasztalat, mi magunk is változunk, életünket születésünktől kezdve az állandó változás jellemzi. De a folytonos változás jellemzi a fizika, kémia világát is: elemi részecskék, atomok, molekulák, csillagok keletkeznek, változnak, megszűnnek. A változás annyira jellemző világunkra, hogy kezdettől fogva jelen vannak azok a filozófiai irányzatok, amelyek szerint tulajdonképpen maga a változás az egyetlen valóság, állandóság nincs is. Hérakleitosztól (Kr. e. 5-4. század) kezdve megtalálható ez az álláspont egészen napjainkig. Napjainkban ezt az irányzatot képviseli például az <a href="http://hu.wikipedia.org/wiki/Alfred_North_Whitehead">Alfred North Whitehead</a>-től eredő folyamat filozófia, amelynek (természetesen nem katolikus) <a href="http://en.wikipedia.org/wiki/Process_theology">teológiai megfelelője</a> is van.</p>
<p style="text-align: justify;">A változást egyedüli valóságnak tartó állásponttal szemben vannak olyan álláspontok is, amelyek szerint az egyedüli, igazi valóság nem a változás, a változás csak látszat. Ennek az irányzatnak egyik első képviselője Parmenidész (ugyancsak Kr. e. 5-4. század). Érvelése a következő: ami a változásban létrejön, az nem létezett a változás elött, mert ha létezett volna, akkor nem lenne változás. A nem létezésből, a semmiből azonban soha sem lesz valami, tehát nincs változás, a változás csak látszat, az igazi valóság változatlan. A görög filozófia nagy korszakára erős hatással volt az állandóság-változás dilemma,  a nagy rendszerek (Platón, Arisztotelész) központi része ennek a dilemmának feloldása.</p>
<p style="text-align: justify;">Az arisztotelészi szintézis Parmenidész problémájának megoldására a lehetőség-megvalósulás (potentia-actus) fogalompárt használja. Eszerint a változás nem a semmiből ugrik elő, hanem ezt a létezésnek egy módja, a lehetőség szerinti létezés előzi meg. A változásban megjelenő új létezés tehát nem a semmiből származik, mert valami, a változás lehetősége már ezelőtt is ott volt. A változás tulajdonképpen ezen lehetőség megvalósulása. A világ változásait ezek szerint úgy lehet szemlélni, mint lehetőségek folyamatos megvalósulásait. Egy lehetőség megvalósul, és ezzel újabb megvalósítások lehetősége keletkezik és így tovább. Azonban a lehetőség megvalósulása nem magától történik, ehhez egy ható ok szükséges, amely a lehetőséget &#8220;átvezeti&#8221; a megvalósulásba. Ha ez nem így lenne, akkor Parmenidész nézetét egy önkényes és értelmetlen nézettel helyettesítenénk, amely szerint minden ok nélkül előugranak a dolgok, nem ugyan a semmiből, hanem a lehetőségből. Ennek így nem lenne értelme.</p>
<p style="text-align: justify;">A fentiek szerint a lehetőség és a megvalósulás szorosan összefüggenek egymással. A megvalósulás tapasztalati világunkban sohasem teljes, további változásokat kizáró megvalósulás. A megvalósulás után is megmarad a lehetőség további megvalósulások befogadására. Maga a lehetőség bizonyos állandóságot képvisel: a megvalósulás a lehetőség által (valamilyen ok hatására) &#8220;befogadott&#8221; megvalósulás. A befogadás utal az állandóságra: ami befogad az már előzöleg is ott volt, ez biztosítja a folytonosságot.  Szent Tamás és az öt követő tomista iskola szerint a metafizika többi fogalompárjai mögött is a lehetőség-megvalósulás fogalompár húzódik meg: ezekben is megvan a befogadó lehetőség és az ezt aktualizáló, konkrét létezést biztosító, megvalósító mozzanat. Az <a href="https://www.matthaios.hu/az-ember-test-es-lelek-1-resz/">ember természetéről szóló bejegyzésben</a> általában szó volt az anyagból és formából való összetettségről, majd arról, hogy az emberi lélek tulajdonképpen lényegadó formának (forma substantialis) tekinthető. Az <a href="https://www.matthaios.hu/az-eucharisztikus-jelenlet/">Eucharisztiáról szóló, egyik régebbi bejegyzésben</a> beszéltünk egy másik összetettségről. Ez a szubsztanciából és járulékokból (accidentia) való összetettség. Az elsődleges anyagból és lényegadó formából való összetettség magyarázza a lényeget érintő változásokat: a keletkezést és a pusztulást (generatio et corruptio). Ezekben a változás a lényeget érinti: valami új létező keletkezik vagy egy létező elpusztul. Az azonosság, a lehetőség hordozója az anyag, amely új lényegadó formákat vehet fel. A szubsztancia-járulék fogalompár segítségével a járulékos (accidentalis) változásokat lehet megmagyarázni. Ilyenkor a létezőnek valamilyen járuléka (például alakja, súlya, színe, valamilyen képessége stb.) változik meg. Az azonosság hordozója ebben az esetben nyilvánvalóan a szubsztancia. Típikusan ilyen változás a növekededés, öregedés, de ide sorolhatjuk a &#8220;legfajsúlytalanabb&#8221; változást is, a szoros értelemben vett mozgást, a helyváltozást. A változásra alapozó érv inkább a járulékos változásokat veszi figyelembe. Az új létezők keletkezésének, pusztulásnak tényére Szent Tamás harmadik útja alapszik.</p>
<p style="text-align: justify;">A filozófiai háttér felvázolása után a következő bejegyzés magával az érvvel foglalkozik majd, figyelembe véve a felmerülő természettudományos kérdéseket.</p></div>
    </div>
    
    <div class="article">
        <div class="title">A kozmológiai érvek. 4.rész</div>
        <div class="categories">filozófia</div>
        <div class="summary">Az előző bejegyzésben azokról a fogalmakról volt szó, amelyeket a világban tapasztalható változásokon alapuló érv használ. Az érv logikája lényegében az oksági viszonyokat használó érv logikáját követi: épít arra, hogy a változó és változtató közötti viszony hasonlít az okozat és az &#8230; <a href="https://www.matthaios.hu/a-kozmologiai-ervek-4-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-kozmologiai-ervek-3-resz/">előző bejegyzésben</a> azokról a fogalmakról volt szó, amelyeket a világban tapasztalható változásokon alapuló érv használ. Az érv logikája lényegében az <a href="https://www.matthaios.hu/a-kozmologiai-ervek-2-resz/">oksági viszonyokat használó érv</a> logikáját követi: épít arra, hogy a változó és változtató közötti viszony hasonlít az okozat és az ok közötti viszonyhoz. Ezek a viszonyok viszont emlékeztetnek a számok közötti kisebb-nagyobb viszonyhoz. Ha az <i>A</i> szám kisebb mint a <i>B</i> szám, a <i>B</i> szám pedig kisebb mint a <i>C</i> szám, akkor az <i>A</i> szám is kisebb mint a <i>C </i>szám, azaz A&lt;B és B&lt;C esetén A&lt;C is igaz. A matematikában ezt a tulajdonságát tranzitivitásnak nevezik. Az oksági érv ezt a tranzitivitást használja, amikor abból, hogy <em>A</em> okozata <em>B</em>-nek és <em>B</em> okozata <em>C</em>-nek, következik, hogy <em>A</em> (közvetve) okozata <em>C-</em>nek is. Az oksági viszony esetében ez a reláció nyilvánvalónak tűnik, ez tulajdonképpen az elégséges ok, magyarázat fogalmából következik. Aquinói Szent Tamás okságról szóló érvében mégis röviden indokolta ezt: valami azért nem lehet saját magának, mint okozatnak az oka, mert az ok (nem feltétlenül az időben) előrébb van mint az ok. <em><br />
</em></p>
<p style="text-align: justify;">Szent Tamás változás tényéből kiinduló érve bővebben foglalkozik a változó és a változtató közti viszonnyal. Tulajdonképpen ez is oksági viszony. Abból indulunk ki, hogy a változás azt jelenti, hogy egy lehetőség átmegy a megvalósultságba, az aktualitásba. Ez önmagától nem történik meg, ez így értelmetlen lenne. Szükséges tehát egy olyan hatás, amely a változást létrehozza. A hatások megvalósultsághoz, aktualitáshoz kötödnek. Lehetőség nem tud hatást kifejteni. Tehát a változáshoz szükséges egy olyan aktualitás, amely forrása a változást előidéző hatásnak. Ez az aktualitás nem lehet meg a változóban, mert ebben a változás előtti állapot csak lehetőség. Fontos megjegyezni, hogy nem minden esetben szükséges az, hogy a változó és változtató két teljesen különálló létező legyen. A változó és a változtató egy egység különböző részei is lehetnek. Az érv szempontjából az a lényeges, hogy a változó és a változtató ne legyenek teljesen azonosak, megkülönböztethetetlenek.</p>
<p style="text-align: justify;">A változás fenti fogalma metafizikai fogalom. A metafizika a mindennapi tapasztalatokból indul ki, ezek legáltalánosabb feltételeit, magyarázatait igyekszik megtalálni. A természettudományok, (így a fizika) is ezekből a tapasztalatokból indulnak ki, azonban elsősorban ezek mérhető, mennyiségi vonatkozásait vizsgálják. A mennyiség, a kiterjedtség a tárgyak alapvető tulajdonságai, sok más minőség is ezeken alapul, de ezek mégsem azonosak magukkal a tárgyakkal, ezek csak tulajdonságai a tárgyaknak. Ezért a fizikai fogalmak, törvények, az ezekre épülő elméletek, modellek kevesebbek mint a teljes tapasztalható valóság leírása. A törvények és fogalmak által feltárt változások és oksági háló nem merítik ki a valóságban lévő összes viszonyt. Ez nem jelenti azt, hogy az univerzumnak van egy olyan arculata is, amely a fizikán kívül lenne. A metafizikai értelemben vett változások nem a fizika változásain kívül vannak, hanem ezek mögött, vagy   inkább alattuk. A fizika a világunkban tapasztalható egyetlen mozgást sem ismer olyan mélységig, hogy ennek összes ható okát le tudná írni. Newton első törvénye így értelmezhető: ha előállna az a megvalósíthatatlan helyzet, hogy van egy egyenesvonalú, egyenletes mozgást végző test, amelyet semmilyen fizikai hatás nem ér, akkor a helyváltozás sebessége nem változna. A törvény által leírt helyzet ideális, de ebből nem következik az, hogy a törvény semmit sem mond a valóságról. A törvény egy olyan átvitt értelemben vett &#8220;szingularitást&#8221; ír le, amely  fáradtságos kísérletekkel megközelíthető, de soha el nem érhető. Egyébként a tömeg és a sebesség szorzata, a mozgásmennyiség (a lendület) az anyagnak az a tulajdonsága, állapota, amely az erőktől való mentesség esetén a helyváltoztatást okozza. Tehát itt is egy, a helyváltoztatás lehetőségétől különböző aktualitás, állapot okozza a folyamatos helyváltoztatást. Newton második törvénye szerint azonban ennek az állapotnak a megváltozásához már külső erő szükséges.</p>
<p style="text-align: justify;">A fizikai törvények absztrakció, elvonatkoztatás eredményei. Mint ilyenek, a konkrét valóság olyan rétegeit törekednek leírni, amelyekből az általuk leírt hatások alapján ugyan teljesen nem vezethető le az éppen most tapasztalható világ, mégis ezek a törvények a valóságot írják le. Nem következik ugyan belőlük a teljes valóság, mégis a törvényekből valóságos dolgok következnek.</p>
<p style="text-align: justify;">A fentiek szerint a változó és változtató közti relációra is jellemző az oksági viszonyokban tapasztalt tranzitivitás. Tehát ahhoz, hogy egy változás megtörténjen, hogy egy lehetőség aktualitássá váljon, szükséges egy változótól különböző változtató, aki aktualitásként kifejti a változást előidéző hatást. Ha a változtató aktualitás is változás eredménye, akkor ehhez a változáshoz is szükséges egy változtató aktualitás és így tovább. Ha azonban a láncban hiányzik  egy aktualitás, akkor változás sincs.</p>
<p style="text-align: justify;">Maga a változásra alapuló érv a következő lépésekből áll:</p>
<ol style="text-align: justify;">
<li><span style="line-height: 15px;">A világban változásokat tapasztalunk.</span></li>
<li>Ha van változás, akkor léteznie kell egy változatlan változtatónak (azaz olyan aktualitásnak, amely nem változás eredménye).</li>
<li>Tehát létezik változatlan változtató.</li>
</ol>
<p style="text-align: justify;">Bővebben a 2. lépés szorul magyarázatra. Megmutatjuk, hogy ha feltesszük azt, hogy nincs változatlan változtató, de van változás, akkor ellentmondáshoz jutunk. Ha nem lenne változatlan változó, akkor minden, ami változtat maga is változik. A változók és változtatók nem alkothatnak zárt láncot (kört), mert ez a helyzet lényegében hasonló lenne ahhoz, amikor a változó létrehozná saját változását, előbb azonban láttuk, hogy ez lehetetlen. Ha véges sok olyan változtató van, amely maga is változik, akkor közülük kell lennie legalább egynek, amelyhez már nincs tőle különböző változtató. Ez azonban ellentmondás. Marad tehát a változtatók végtelen láncainak az esete. Ennek a láncnak bármely véges szeletét vesszük, az előbbiek miatt ellentmondáshoz jutunk. Az viszont, hogy a lánc bármely elemét megelőzi még egy elem, nem szolgáltatja azt az aktualitást, amely a láncban lévő változásokhoz szükséges. Ez így értelmetlen lenne. Tehát az a feltételezés, hogy nincs változatlan változtató, de van változás, ellentmondáshoz vezetett. Meg kell jegyeznünk, hogy az érvelés nem azt mutatta ki, hogy nem lehet végtelen sok változtató. Csak arról van szó, hogy ilyenkor is szükséges változatlan változtató.</p>
<p style="text-align: justify;">Felmerül a kérdés, milyen tulajdonságai vannak egy változatlan változtatónak. Amikor eldobok egy követ, akkor olyan aktualitásban vagyok, amely okozója a kő repülésének. Ez az aktualitás azonban lehetőség további változásokra is, hiszem a következő pillanatban kezemet már másra is használhatom. Azonkívül nemcsak ez az egyetlen aktualitás van bennem, hiszen közben gondolkodom, beszélek stb. Az is nyilvánvaló, hogy nem vagyok azonos egyik aktualitásommal sem, ezeket birtokolom. Vajon hasonló &#8220;szerkezettel&#8221; rendelkezik-e a változatlan változtató, a mozdulatlan mozgató. Egyáltalán, hány ilyen van? Azonosítható-e ez a keresztények Istenével?</p>
<p style="text-align: justify;">A <em>theologia naturalis</em> ezekkel a kérdésekkel már a szoros értelemben vett érveken kívül foglalkozik, használva az érvek eredményeit. Most csak röviden utalunk arra, hogy a változatlan változó változásokat előidéző működésének nem lehet sem kezdete, sem vége, mert ez már változást feltételezne. Valójában ez a működés kívül van az időn. Nehéz lenne elképzelni, hogy egy aktualitás működése kívül van az időn, ugyanakkor ennek a hordozója, az alanya más szempontokból  viszont az időben lenne. Ezért fel lehet tennünk, hogy változatlan változó teljes egészében változatlan, az időn kívül van, teljes megvalósultság lehetőségek nélkül, tiszta aktualitás, <em>actus purus</em>.  Ez arra is utal, hogy benne nincs összetettség, nem lehetnek benne valóságosan különböző részek. Ekkor ugyanis tartalmaznia kell egy lehetőséget, amelyet valamilyen külső oknak kellene aktualizálni. A különböző részek együttes léte ugyanis valamilyen külső közreműködőt tételez fel, aki ezeket összehozza, együtt tartja. Így az <em>Actus Purus</em> esetében külön hordozó alanyról sem beszélhetünk, amely hordozza a tulajdonságait. Az alany és egy tulajdonsága, az összes tulajdonságai ugyanazok, nem különböznek egymástól. A különbség csak a mi értelmünk számára létezik, értelmünk korlátai miatt. Az összetettségtől mentességet az &#8220;egyszerű&#8221; szó fejezi ki, így az <em>Actus Purus</em> egyszerű.</p></div>
    </div>
    
    <div class="article">
        <div class="title">A kozmológiai érvek. 5.rész</div>
        <div class="categories">filozófia</div>
        <div class="summary">Az előző bejegyzésben a változáson alapuló érvről volt szó. Most az Aquinói Szent Tamás harmadik útjában vázolt érvet, az esetleges és szükségszerű létezéssel kapcsolatos érvet szeretném ismertetni. Ez előtt azonban hasznos lehet, ha áttekintjük az előző két kozmológiai érv szerkezetét, &#8230; <a href="https://www.matthaios.hu/a-kozmologiai-ervek-5-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben a változáson alapuló érvről volt szó. Most az Aquinói Szent Tamás harmadik útjában vázolt érvet, az esetleges és szükségszerű létezéssel kapcsolatos érvet szeretném ismertetni. Ez előtt azonban hasznos lehet, ha áttekintjük az előző két kozmológiai érv szerkezetét, mert a harmadik út érvelése ezektől kissé eltér.</p>
<p style="text-align: justify;">A következőkben néhány matematikai jellegű fogalmat fogunk használni, ezért – ebben a kozmológiai istenérveket egyelőre lezáró utolsó bejegyzésben – nem annyira matematikai beállítottságú olvasóim türelmét szeretném kérni. Láttuk, hogy a változtató-változó, az ok-okozat relációk hasonlítanak a számok közti &#8220;nagyobb&#8221; relációhoz. A matematika foglalkozik ilyen relációkkal és beszél olyan halmazokról, amelyek elemei között ilyen relációk vannak. Számunkra most elég, ha a <em>szigorú értelemben részben rendezett halmazokkal</em> foglalkozunk. (Rövid magyarázat a hosszú névhez: van gyengébb értelemben vett rendezés is, ez nem a szigorúan nagyobb reláción, hanem a gyengébb, nagyobb vagy egyenlő  reláción alapul. Azért beszélünk részben rendezettségről, mert nem kívánjuk meg azt, hogy a halmaz bármely két, egymástók különböző eleme között értelmezve legyen a reláció.) A halmaz elemei között értelmezve van tehát egy reláció, amelyet &#8220;&gt;–&#8221; jelekkel fogunk jelőlni. Ez az absztrakt reláció a változásról szóló érv esetében a változtató-változó relációt jelenti. Tehát ekkor az &#8220;A &gt;– B&#8221; így olvasandó: a B változást az A változtató hozza létre, az oksággal kapcsolatos érv esetében pedig: a B okozatnak A az oka. A &#8220;&gt;–&#8221; relációnak a <em>szigorú értelemben részben rendezett halmazokban</em> a következő tulajdonságai vannak (axiómák):</p>
<ol style="text-align: justify;">
<li><span style="line-height: 15px;">Egy elem sem lehet relációban saját magával, azaz nem lehet, hogy a&gt;–a (irreflexivitás).</span></li>
<li>Ha a&gt;–b és b&gt;–c, akkor a&gt;–c (tranzitivitás).</li>
<li>Ha a&gt;–b, akkor nem állhat fenn az, hogy b&gt;–a (antiszimmetria).</li>
</ol>
<p style="text-align: justify;">A fenti tulajdonságok miatt az egymással relációban álló elemek nem alkothatnak zárt láncot. Az egyszerűség kedvéért ezt most csak a három elemű lánc esetén mutatjuk meg. Tehát tegyük fel: a&gt;–b, b&gt;–c és c&gt;–a. Ekkor azonban a 2. tulajdonság miatt a&gt;–c, de a 3. tulajdonság miatt ez ellentmond a c&gt;–a feltevésnek.</p>
<p style="text-align: justify;">A változásról és okokról szóló érv állítása fenti jelölésekkel így fogalmazható meg: ha egyáltalán létezik két olyan elem a halmazban, amelyek egymással relációban vannak, akkor létezik olyan X elem is a halmazban, amelyhez létezik olyan Y, hogy X&gt;–Y, de nincs olyan Z, hogy Z&gt;–X. A továbbiakban a rövidség kedvéért az ilyen tulajdonságú elemet egyszerűen &#8220;X elemnek&#8221; fogjuk nevezni. Az oksági érv esetében ez azt jelenti, hogy ha egyáltalán létezik okság, akkor létezik olyan X ok (X&gt;–Y), amelynek nincs oka (nincs olyan Z, hogy Z&gt;–X). Ha véges halmazról van szó, akkor ilyen elem létezése egyszerűen belátható, mert az ellenkezőt feltéve, a végesség miatt zárt láncot kapnánk. Ha tehát tagadjuk az első ok, vagy a változatlan változtató létezését, akkor azt is fel kell tennünk, hogy a halmaz végtelen.</p>
<p style="text-align: justify;">Vizsgáljuk most meg azt, hogy a fenti általános szerkezetben hol kapcsolódnak be  a metafizikai megfontolások. Először a tapasztalatunkat elemezve kijelentjük, hogy van valami relációra utaló dolog a világban: ok-okozat, változás-változtató.  Ezt követően kerül sor arra, hogy metafizikai belátás segítségével igazoljuk a reláció 1., 2. és 3. tulajdonságát. Végül a végtelen halmaz esetére metafizikai gondolatmenettel  kell belátnunk, hogy ha nincs az előzőekben X-szel jelölt eleme a halmaznak, akkor a megfelelő reláció sem létezik a halmazon, azaz nincs okozat, változás. Ebben a gondolatmenetben elhagyjuk a halmazelméletet. A halmazelmélet szerint egy  halmaznak elemei vannak és ezeken az elemeken értelmezve van egy reláció. Itt viszont egy elem létének, magyarázatának a feltétele az, hogy a reláció fennálljon. Ha egy végtelen láncnak bármilyen nagy, véges részét vesszük, akkor véges halmazról van szó és ebben az esetben láttuk, hogy ilyen halmaz X elem nélkül nem lehet. Tehát bármilyen messze is megyünk el a láncban, az elemek önmagukban nem indokolják a lánc létét. Az viszont, hogy feltételezzük azt, hogy mindig hozzá tudunk illeszteni a lánchoz egy elemet, nem szolgálhat értelmes indokként. Tehát ahhoz, hogy létezzen egyáltalán elem az értelmezett relációval, fel kell tennünk az X elem létét végtelen lánc esetében is.</p>
<p style="text-align: justify;">Most pedig nézzük Aquinói Szent Tamás harmadik utját. Az érv kiindulása az, hogy van olyan létező, amely volt, hogy nem létezett (és lesz, hogy nem fog létezni). Tehát lehetséges az, hogy egy ilyen létező nem létezik, de az is, hogy létezik. Minden létező nem lehet ilyen, mert ekkor lenne egy olyan időpont, amikor ezek egyike sem létezett volna, de ekkor most sem létezne semmi sem, mert a semmiből önmagától nem álhat elő létezés. Tehát kellett egy olyannak lennie, ami szükségszerűen létezik. A szükségszerűség ebben az esetben azt jelenti, hogy soha nem fordulhat elő az, hogy ez a létező nem létezik. Az érv azonban itt nem ér véget. Az esetleges létezés, a keletkezés és pusztulás, a születés és a halál az anyaghoz köthető. A nem anyagi létezők, elsősorban az angyalok, de tulajdonképpen az emberi lélek is, a halál után, nem szűnhetnek meg, ezért ők szükségszerűen léteznek. Meg kell jegyeznünk, hogy az érv nem tételezi fel ilyenek létezését, de ezt nem is zárhatja ki. Azt se feledjük el, hogy Szent Tamás az érvelésben nem a szoros értelemben vett időbeli teremtéshez való eljutást tűzi ki célul, tehát fel kell tennie azt is, hogy a szükségszerű létezők öröktől fogva léteznek. A kérdés az, mi ennek a szükségszerűségnek a forrása. Szent Tamás a fentiekben vázolt, már ismert szerkezetet alkalmazva kimutatja, hogy ennek végső forrása csak olyan létező lehet, amely létének szükségszerűségét nem mástól kapja, hanem léte önmagában véve szükségszerű.</p>
<p style="text-align: justify;">A fenti gondolatmenettel kapcsolatban megjegyzik, hogy a szent írásai közül ez az egyik legvitatottabb hely. Nem teljesen világos, hogy annak feltételezéséből, hogy csak esetleges létezők vannak, hogyan látható be az, hogy kellett lennie olyan időpontnak, amikor semmi sem létezett. Miért nem fordulhat elő az, hogy az esetleges létezők végtelen sorban hozzák létre egymást? Mire gondolhatott Szent Tamás?</p>
<p style="text-align: justify;">Többen javasolják az érv módosítását. Az alábbiakban a &#8220;B A által létezik &#8221; reláció vizsgálatával foglalkozunk. Az &#8220;A&gt;–B&#8221; formula tehát ezt fogja jelenteni. Ez a reláció írreflexív, tehát nem lehet az, hogy B&gt;–B. Ez ugyanis azt jelentené, hogy B – nem feltétlenül idő szerinti, hanem a megvalósítás szerinti sorrendben – már azelőtt létezett volna, mielőtt létezne. Az asszimetria (A&gt;–B és B&gt;–A) is adódik, mert nem létezhet egyszerre B A előtt és A B előtt. Itt sem feltétlenül időbeli sorrendet, hanem megvalósításbeli sorrendet kell figyelembevennünk. A tranzitivitás (azaz A&gt;–B és B&gt;–C esetén következik az A&gt;–C) is belátható, mert C (B közvetítésével) A által is létezik.  Így egy olyan X-nek is léteznie kell, amely önmagától létezik, azaz senki más nem szükséges a létezéséhez. Az így módosított érvben lemondtunk Szent Tamás az érv első részében használt, időbeli elsőbbséget is feltételező relációjáról és csak az érv második részében használt, egyidejűséget is megengedő relációt használtuk.</p>
<p style="text-align: justify;">Az érv eredményeként eljutottunk egy olyan létezőhöz, aki önmagában létezik. Az eredmény további értelmezésével ebben az esetben is a <em>theologia naturalis</em> más fejezetei foglalkoznak, amelyek Isten tulajdonságait, megismerhetőségét,  Isten és a világ kapcsolatát tárgyalják. Megjegyezzük még, hogy a kozmológiai érveken kívül vannak más istenérvek is, de ezekkel egyelőre nem foglalkozunk.</p></div>
    </div>
    
    <div class="article">
        <div class="title">A teleológiai érv. 1.rész</div>
        <div class="categories">filozófia</div>
        <div class="summary">Az előző, kozmológiai érvekről szóló bejegyzésekben láttuk, hogy a konkrét tapasztalatokból hogyan lehet eljutni egy olyan, tapasztalati világunkon kívüli létezőhöz, aki nélkül tapasztalataink sem lettek volna lehetségesek. Az ösvény, amely ehhez a létezőhöz vezetett, a létesítő, ható okok láncolata volt. &#8230; <a href="https://www.matthaios.hu/a-teleologiai-erv-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző, <a href="https://www.matthaios.hu/a-kozmologiai-ervek-1-resz/">kozmológiai érvekről szóló bejegyzésekben</a> láttuk, hogy a konkrét tapasztalatokból hogyan lehet eljutni egy olyan, tapasztalati világunkon kívüli létezőhöz, aki nélkül tapasztalataink sem lettek volna lehetségesek. Az ösvény, amely ehhez a létezőhöz vezetett, a létesítő, ható okok láncolata volt. A teleológiai vagy fizikoteológiai érv nem a ható okra, hanem a cél okra épül. Arisztotelész a dolgok magyarázatát négy ok felderítésében látta. Ezek: az anyagi ok (causa materialis), a formai ok (causa formalis), a létesítő vagy ható ok (causa efficiens) és a cél ok (causa finalis). Az első két ok a létező belső szerkezetének a megértéséhez szükséges, a két utóbbi ok viszont a létezőn kívüli dologra utal. A ható ok az a létezőn kívüli, szükséges magyarázat, amely nélkül a létező – ahogyan van – nem lenne érthető. Ható okok nélkül nem lenne érthető a változás, sőt az se, hogy valami egyáltalán létezik. Kérdés, hogy nem elég-e a magyarázathoz a ható ok, miért kell még egy okot, a cél okot is feltételezni. A cél ok feladata annak a magyarázata, hogy a ható ok miért éppen ezt az okozatot hozta létre, miért nem egy másikat, milyen cél valósul meg ennek az okozatnak a megvalósításával.</p>
<p style="text-align: justify;">Az ember világában valóban értelmes kérdés, hogy valamit milyen célból csinál az ember. De értelmes ezt a kérdést kiterjeszteni az emberalatti világra is? Az emberalatti világra éppen az jellemző, hogy itt a létezők nem rendelkeznek tudattal, szabad akarattal, már pedig ezek teszik egyáltalán értelmessé a &#8220;mi célból&#8221; kérdést. Az emberalatti világban is találunk azonban olyan dolgokat, amelyekkel kapcsolatban mégis feltehető ez a kérdés, de ezeket a dolgokat ember készítette valamilyen célból. Ezekre jellemző, hogy egyes részeik önmagukban is &#8220;működnek&#8221;, de ez a működés önmagában nem magyarázza meg a dolgot. Példaként, a mechanikusabb dolgok helyett, vegyünk &#8220;szellemibb&#8221; termékeket. Egy szimfónia hangjegyei önmagukban is jelentéssel bírnak, utalnak egy adott magasságú hangra, hangszerre stb. Mégis ez a jelentés nem adja meg a teljes szimfónia  &#8221;magyarázatát&#8221;. Vagy vegyünk egy szoftvert, egy számítógépes programot. Ez a példa azért érdekes, mert  – úgy tűnik – szoftverekre emlékeztető dolgokkal az emberalatti világban is találkozunk, ilyen lehet például a sokat emlegetett genetikai kód. Ha egy program egy utasítását (pl. <em>if (a==b) then x=x+1</em>) nézzük, ennek önmagában is van értelme, meg tudjuk mondani, mit csinál az utasítás. Mégis a konkrét utasítás teljes értelmét csak maga a program adhatja meg, csak ez ad magyarázatot arra, hogy az utasítás miért éppen az adott helyen van a programban.</p>
<p style="text-align: justify;">Kérdés, hogy a fenti gondolat alkalmazható-e azokra a dolgokra is, amelyeket nem az ember alkotott. Ahogyan az univerzum előttünk áll törvényeivel, fejlődésével, magyarázható-e csak az egyedi ható okok hatásával? Az előzőekben <a href="https://www.matthaios.hu/a-kozmologiai-ervek-3-resz/">többször hivatkoztunk arra</a>, hogy metafizikai szempontból a világegyetem történései, változásai valamilyen lehetőségből  megvalósultságba, aktualitásba való átmenetként értelmezhetők. A változásnál azonban a lehetőségből nem akármilyen aktualitásba történhet átmenet. A hóvirágból nem lehet elefánt. A lehetőséghez tehát adott megvalósultság vagy megvalósultságok vannak hozzárendelve, a ható ok a lehetőségből csak ilyen megvalósultságokat eredményezhet. A lehetőségnek és ható oknak ezt, az adott megvalósuláshoz való hozzárendelését nevezzük tulajdonképpen cél oknak (causa finalis). Értelmes létező a lehetséges megvalósulások között szabadon válogathat. Értelemmel nem rendelkező létező esetében a cél &#8220;bele vam írva&#8221; a létező természetébe. A cél felé nem szabad akaratú döntés következtében halad, hanem  lényege, természete következtében &#8220;vonzódik&#8221; felé. Ez a hozzárendelés mutatkozik meg a természeti törvényekben, amikor azt tapasztaljuk, hogy egy adott lehetőséget egy határozott megvalósulás követ. A magyarázatok keresése közben felmerül a kérdés, hogy tulajdonképpen mi az oka a hozzárendelésnek, magának a cél oknak.</p>
<p style="text-align: justify;">A kérdéssel kapcsolatban azt kell figyelembe venni, hogy a hozzárendelés tulajdonképpen egy egyelőre még valóságosan nem létező dologhoz történik. A hozzárendelt aktualitás még nem létezik, ez csak a jővőben, a változás után lesz létező.  Még nem létező, jövőben megvalósuló valamihez való hozzárendelést azonban csak szellemi létező végezhet, aki értelmével képes a jövőben bekövetkező dolgok ismeretére, tervezésére is. Az ember világában megtaláljuk ezt a szellemi létezőt: ez az ember. Az ember alatti világban azonban a hozzárendelés magyarázatára fel kell tételeznünk egy más szellemi létezőt. Az érv ereje abból a tapasztalatból származik, hogy a világ olyan értelemben rendezett, hogy egy konkrét létezőből nem lehet akármi, például hóvirágból elefánt, az elengedett alma egyszer nem száguldhat ki a világűrbe,  máskor pedig leesik stb. Ez pedig egy olyan hozzárendelést jelent, amelyben az, ami valamihez hozzárendelődik már létezik konkrétumként, de az, amihez a hozzárendelés történik még nem. A még konkrétan, &#8220;anyagilag&#8221; nem létező dolgok létét azonban csak valamilyen értelemben való létként lehet elképzelni.</p>
<p style="text-align: justify;">A fenti gondolatmenet metafizikai jellegű, de tapasztalati elemként benne van a természeti törvényekre való hívatkozás is. Érdekes azonban, hogy az érvelésben nem volt szó a célszerűségről olyan értelemben, hogy a természetben minden célszerű lenne, mindennek meg lenne a szerepe, például az élőlény szervezetében. Valójában még csak azt sem kellett feltenni, hogy mindent szigorúan determinisztikus természeti törvények szabályoznak.</p>
<p style="text-align: justify;">A fenti gondolatmenet nem könnyű, viszont a belátás után közvetlenül vezet egy világon kívüli intelligencia létezéséhez. A használt metafizikai fogalmak szemléltetéséhez régebben nem állt rendelkezésre olyan jó hasonlat, mint a szoftver, a számítógépes program. A következő bejegyzés ezzel az újabb &#8220;szemléltető eszközzel&#8221; fog foglalkozni. Természetesen nem arról lesz szó, hogy ezt a &#8220;modellt&#8221; minden további nélkül átvigyük az univerzumra, szerintem azonban a &#8220;modell&#8221; analógiaként jól működik.</p>
<p style="text-align: justify;"></div>
    </div>
    
    <div class="article">
        <div class="title">A teleológiai érv. 2.rész</div>
        <div class="categories">filozófia</div>
        <div class="summary">Az előző bejegyzésben a cél okra építő istenérvvel foglalkoztunk. Egy régebbi bejegyzésben volt szó arról, hogy a világban lévő változást az Arisztotelészre támaszkodó metafizika lehetőségekből megvalósulásba, aktualitásba való átmenetként írja le. Az elégséges magyarázat elve szerint ez az átmenet nem &#8230; <a href="https://www.matthaios.hu/a-teleologiai-erv-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-teleologiai-erv-1-resz/">előző bejegyzésben</a> a cél okra építő istenérvvel foglalkoztunk. Egy <a href="https://www.matthaios.hu/a-kozmologiai-ervek-3-resz/">régebbi bejegyzésben</a> volt szó arról, hogy a világban lévő változást az Arisztotelészre támaszkodó metafizika lehetőségekből megvalósulásba, aktualitásba való átmenetként írja le. Az elégséges magyarázat elve szerint ez az átmenet nem magától megy végbe, ez egy ható oknak az okozata. A ható ok mellet azonban egy másik ok is szerepet játszik a változás magyarázatában. Ez az ok, a cél ok azt világítja meg, hogy a változás kiinduló lehetőségét nem akármi, hanem csak adott megvalósulások követik, így a ható ok tevékenysége is ilyen eredmény megvalósítására irányul. Ennek az irányultságnak az elegendő magyarázata viszont csak egy értelem lehet, mert az eredmény a változás előtt még nem létezik anyagi valóságként, ez csak egy értelemben létezhet jővőben bekövetkező dologként.</p>
<p style="text-align: justify;">A lehetőség, a megvalósulás, a ható ok, a cél ok fogalmainak szemléltetésére manapság rendelkezésre áll egy olyan eszköz, amellyel Arisztotelész, Aquinói Szent Tamás még nem rendelkeztek. Ez a szemléltető eszköz a szoftver, a számítógépes program.</p>
<p style="text-align: justify;">A számítógép egy olyan berendezés, amely egy program utasításait hajtja végre a program által meghatározott sorrendben. A számítógép program nélkül csak egy üres lehetőség. A program egy utasítása a gépnek az utasítás végrehajtása előtti állapotát átviszi egyik másik állapotba. A gép egy állapota tehát egyrészt megvalósultság, ugyanakkor azonban egy másik állapot lehetősége is. A számítógép a programot utasításonként hajtja végre. Az utasítások közül egy ki van jelölve éppen végrehajtandó utasításként. A végrehajtás után más utasítás lesz az új végrehajtandó utasítás. Ez sokszor a program szövegében következő utasítás, de lehetőség van ugrásokra is a szövegben. A programot végrehajtó számítógép állapotainak sok jellemzője lehet. Ilyenek a program által használt tárolóhelyek tartalmai, maga a következő végrehajtandó utasítás, de az állapotot jellemzi az az időpont is, amikor az állapot előállt. Időpontként lehet használni a &#8220;belső időt&#8221; is, azaz azt, hogy hányadik alkalommal került sor egyáltalán utasítás végrehajtására a program eddigi futása folyamán.</p>
<p style="text-align: justify;">Vegyünk egy konkrét időponthoz tartozó állapotot. Tételezzük fel, hogy a gép belső ideje 1000, azaz most éppen ezredszer hajtott végre utasítást a gép. A következő végrehajtandó utasítás, mondjuk a program szövegének 54. sorában lévő utasítás, a jelen állapotot fogja átvinni egy másik állapotba. Ez az állapot még nem állapota a gépnek, a gépnek csak egyetlen állapota lehet, ez az ezredik utasítás-végrehajtás utáni állapot. Az 1001. utasítás-végrehajtás utáni állapot tehát aktuálisan még nem létezik, ez csak egy lehetősége a jelen állapotnak. Mégis van valamilyen kapcsolat az 1000. utasítás-végrehajtás és az 1001. utasítás-végrehajtás utáni állapotok között, mert az éppen végrehajtandó, 54. sorban lévő utasítás az előző állapotot viszi át az utóbbiba. Ez a hozzárendelés létező dolog, a gép eszerint működik, de ha csak a gépet nézzük, a hozzárendelés teljes magyarázatát nem tudjuk megadni. A gép számára ugyanis csak a pillanatnyi állapot létezik (ez éppen az 1000. utasítás-végrehajtás utáni állapot), az ezt  követő állapot még nem létező állapot. A hozzárendelés tehát csak olyan &#8220;környezetből&#8221; származhat, amelyben valamilyen léte már a következő állapotnak is van. Ez a környezet el tud vonatkoztatni a pillanattól: a múlt, jelen és jővő állapotok ebben a környezetben olyan valamiként léteznek, amelyek hozzárendelések alanyai lehetnek, amelyekről állításokat lehet mondani. Ilyen környezetet az értelem biztosít, amely képes anyagilag még nem vagy már nem létező dolgokat is megjeleníteni, feldolgozni. A számítógépen futó program esetében ezt az értelmet könnyen meg is találjuk a programozó személyében, akinek értelmében a konkrét megvalósulás nélkül is ott voltak a különböző állapotok, amelyek megvalósításának érdekében írta a programot.</p>
<p style="text-align: justify;">A fenti gondolatmenet valójában függetleníthető a számítógépes környezettől. Az utasítás végrehajtása előtti állapot megfelelhet bármely aktualitásnak, amelyben lehetőségek vannak valamilyen, még be nem következett, további aktualitás megvalósulására. A hozzárendelés pedig megfelelhet annak a tapasztalatnak, amely szerint bizonyos dolgokból mindig bizonyos dolgok következnek, azaz annak a tapasztalatnak, hogy vannak természeti törvények. A fenti gondolatmenet szerint azonban az ilyen hozzárendelés teljesen nem megyarázható meg a tapasztalható anyagi valóság síkján, ahol a jővő még nem létezik. Ezért ez a hozzárendlés csak egy értelemben valósulhat meg.  Az emberalatti világban azonban ilyen értelem nincs, ezért ennek ezen kívül kell lennie. A fenti érvelés helyességéhez egyébként nem kell azt feltételeznünk, hogy mindent szigorúan determinisztikus természeti törvények szabályoznak. Az érveléshez tulajdonképpen elég valamilyen jelentől függő jövőbeli állapot bekövetkezésének a tapasztalata. Ezért az érvelést az sem cáfolja meg, hogy találkozunk véletlennel, azaz van olyan tapasztalatunk, amely szerint egy bekövetkező esemény előzmények alapján történő magyarázata számunkra szembetűnően hiányos. Az érvelést az cáfolná meg, ha minden teljesen egészében csak véletlen lenne. Ez viszont a gyakorlati életben, a tudományban követett eljárások értelmetlenségét jelentené. A véletlennel, mint jelenséggel ebben a bejegyzésben a továbbiakban nem foglalkozunk.</p>
<p style="text-align: justify;">A világon kívüli, a világ rendjét elgondoló értelem a kereszténység Istene. Most nem foglalkozunk azzal, hogy az istenérvek eredményeiből hogyan lehet a fenti kijelentéshez eljutni. Ehelyett az isteni értelem és az emberi értelem közti néhány párhuzamról és végtelen különbségről lesz szó röviden. Természeti törvények, mint ilyenek megfogható, külön létezőként nem léteznek a tapasztalati világban. A világ azonban ezek szerint a törvények szerint működik. A törvények szigorú értelemben véve értelmünk létezői, de ezek a valóságra alapozódnak, mert a valóság ezek szerint működik (ens rationis cum fundamento in re). A világban lévő rend és általában a világ megismerhetőségének a forrása egy másik értelemben, az isteni értelemben van. A mi értelmünk passzív szerepet játszik: a világot tapasztalva értelmünk felismeri azokat a törvényeket, amelyek a világ működését – részben és korlátozottan – leírják. Az isteni értelemben a világ azonban úgy jelenik meg, mint az isteni tökéletesség Istenen kívüli utánzásának egy megvalósult lehetősége. A világ önmagáról semmit sem tud, nem tud sem múltról, sem jövőről, sem törvényről. A világ csak van és működik. A benne lévő értelmesnek és megismerhetőnek a forrásai Isten teremtő eszméi. A mi értelmünk ezeket ismeri fel értelmes szerkezetként, értelmes törvényként. Isten teremtő eszméi valóban teremtő eszmék, Isten szabad akaratú döntése következtében, Istentől különböző, Isten szempontjából nézve külső létet eredményeznek. A mi értelmünk azonban passzív, a világ megtapasztalásának közvetítésével felismer valamit ezekből a teremtő eszmékből.</p></div>
    </div>
    
    <div class="article">
        <div class="title">A negyedik út. 1.rész</div>
        <div class="categories">filozófia</div>
        <div class="summary">Az előző bejegyzésekben a kozmológiai istenérvekkel és a teleológiai érvvel foglalkoztunk. Aquinói Szent Tamás öt útja közül foglalkoztunk az első hárommal (ezeket a kozmológiai érvek közé soroltuk) és az ötödikkel (teleológiai érv). Nem volt szó azonban eddig  a negyedik útról. Szent Tamás &#8230; <a href="https://www.matthaios.hu/a-negyedik-ut-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben a <a href="https://www.matthaios.hu/a-kozmologiai-ervek-1-resz/">kozmológiai istenérvekkel</a> és a <a href="https://www.matthaios.hu/a-teleologiai-erv-1-resz/">teleológiai érvvel</a> foglalkoztunk. Aquinói Szent Tamás öt útja közül foglalkoztunk az első hárommal (ezeket a kozmológiai érvek közé soroltuk) és az ötödikkel (teleológiai érv). Nem volt szó azonban eddig  a negyedik útról. Szent Tamás életművének több kutatója (köztük John F. Wippel <a class="footnote" href="https://www.matthaios.hu/feed/?paged=23#note-581-1" id="return-note-581-1" title="John F. Wippel: The metaphysical thought of Thomas Aquinas"><sup>1</sup></a>) szerint ez az út platonikus, neoplatonikus hatásra utal. Egy kicsit emlékeztet Szent Anzelm ontológiai érvére is, amely abból indul ki, hogy Isten a teljes tökéletesség, akinél nagyobbat senki sem képes elgondolni. A negyedik út abból indul ki, hogy a dolgokban különböző fokozatú tökéletességet (igazság, jóság) találunk. Egyik dolognak az igazsága, jósága nagyobb mint a másiké. Ekkor azonban lennie kell egy maximálisan tökéletes, jó, igaz létezőnek is, amely oka a dolgokban található tökéletességnek. A mai olvasó számára kérdések merülnek fel ezzel az érveléssel kapcsolatban. Mire utal az érv szövegének néhány mondata?  Úgy tűnik, ennek az érvnek a megértéséhez el kell mélyülni Szent Tamás metafizikai  &#8221;világképében&#8221;. Az alábbiakban megpróbálom röviden vázolni ezt a világképet.</p>
<p style="text-align: justify;">Megint Parmenidészig (Kr. e. 5-4.század) megyünk vissza. Hasonlóan ahhoz, ahogy Parmenidész érvelt amellett, hogy <a href="https://www.matthaios.hu/a-kozmologiai-ervek-3-resz/">a valóságban nincs változás</a>, gondolatamenete szerint a létező valóság oszthatatlan, mai szóhasználat szerint azt mondanánk, hogy teljesen homogén.  Ha ugyanis a létezőben ettől valamilyen módon megkülönböztethető részek lennének, akkor ezek nem létezők lennének, mert a létezéstől csak a nem létezés különbözhet. A világban tapasztalható különböző dolgok, a különbözőség csak látszat. Parmenidész létfogalma szerint a létezővel szemben, tőle különbözve, nem állhat másik létező, hanem csak a nem létezés, ahogyan az ember fogalmával szemben a nem ember fogalma áll.</p>
<p style="text-align: justify;">A &#8220;létező&#8221; valóban különleges fogalom. A különlegesség leginkább a más fogalmakkal való összehasonlításkor mutatkozik meg. Vegyük az állat fogalmát. Az állat általános fogalmából úgy juthatunk el például a kutya szükebb körű fogalmához, hogy az általánosabb fogalomhoz hozzáadunk valamilyen megkülönböztető jegyet (differentia specifica), amely csak a kutyára jellemző, amely az állat fogalmában nincs benne (legfeljebb lehetőségként). Ugyanis, ha ez benne lenne az állat fogalmában, akkor minden állat kutya lenne. Felmerül a kérdés, ha a létezőt a legáltalánosabb fogalomnak tekintjük, hogyan jutunk el ebben az esetben a szűkebb körű fogalmakhoz. A létező fogalmához hozzá kellenne adni valamit, ami ebből hiányzik. Ez a valami azonban csak nem létező lehetne, mert a létezés mindent magában foglal, ami létezik. A létezés általános fogalmához tehát nem tartoznak szűkebb körű fogalmak. Fordított irányban, a kutya fogalmából úgy jutunk el az állat fogalmáig, hogy ebből elhagyjuk azt, ami csak a kutyára jellemző és csak azt vesszük figyelembe, ami minden állatra jellemző. A kutya fogalmából azonban így nem juthatunk el a létező fogalmához, mert a létező minden létező dologra vonatkozik, így arra is, amitől a kutya kutya, tehát ez nem hagyható el. Ezért a létező fogalma közvetlenül, szűkebb jelentésű fogalmak &#8220;közvetítése&#8221; nélkül vonatkozik a kutyára. De mi a helyzet a macskával? A kutya és a macska közti különbséget az tükrözi, hogy rájuk két különböző fogalom vonatkozik, amelyek kizárják egymást olyan értelemben, hogy a kutya nem lehet macska és a macska nem lehet kutya. Ha a létező közvetlenül, szűkebb körű fogalmak közvetítése nélkül vonatkozik a kutyára és a macskára egyaránt, akkor a kutya és a macska nem ugyanaz? Igaza van Parmenidésznek? Arisztotelész szerint nem, mert a létező általános fogalma ugyan közvetlenül, szűkebb körű fogalmak közvetítése nélkül vonatkozik minden létező dologra, ugyanakkor ez a fogalom nem pontosan ugyanazt jelenti minden dolog esetében. A fogalom utal a létezés általánosságára, de ugyanakkor utal a létezés módjára is: a kutya kutya módjára létezik, a macska macska módjára, sőt Cirmi cica Cirmi cica módjára létezik, Buksi kutya Buksi kutya módjára létezik. Az általános létezés, az <em>ens commune</em> fogalma tehát nem egyértelmű (univok) fogalom, mint az ember fogalma, amely ugyanolyan értelemben vonatkozik minden emberre. De nem is arról van szó, hogy a fogalom teljesen mást jelentene attól függően hogy mire alkalmazzák, tehát nem csak egy véletlen egybeesésről van szó, mint az &#8220;ár&#8221; szó esetében, amikor beszélhetünk a Tiszán levonuló árról, meg a kenyér áráról. A létfogalom analóg fogalom, amely egymástól elválaszthatatlanul foglal magába hasonlóságot és különbséget Így jutunk el a sokat emlegetett létanalógiához, az <em>analogia entis</em>-hez. Több bejegyzés foglalkozott már az <a href="https://www.matthaios.hu/az-istenrol-valo-beszed-az-analogia/">analóg fogalmakka</a>l, mert a teremtett világ fogalmai is ilyen értelemben alkalmazhatóak Istenre. Most egyelőre azonban csak a tapasztalható világunkon belüli analógiáról van szó.</p>
<p style="text-align: justify;">A fenti létfogalmat alkalmazva Parmenidész problémája megoldható, mert egy dolog létével így már nem csak a nem létező állítható szembe, hanem egy másik létező léte is. Ugyanis a létezést nem teljesen egyértelműen állítjuk két dologról, hanem analóg módon. A két létező mindegyike létezik, de a létezés módjában különböznek. A létanalógia fenti értelmezése az arisztotelészi-tomista metafizika sajátossága. A ferences Boldog Duns Scotus János követői szerint az <em>ens commune</em> is teljesen egyértelmű, univok fogalom, egyaránt alkalmazható pédául Istenre és a teremtményre. Így persze ez a fogalom tartalmilag elszegényedik. Most azonban nem megyünk bele a tomisták és a skotisták közt folyó vita részleteibe.</p>
<p style="text-align: justify;">Az általános létező, az <em>ens commune</em> tehát vonatkozik minden létezőre, de nincs olyan létező vagy a létezőknek olyan csoportja, amely teljesen kimerítené ezt a fogalmat. Úgy tűnik, hogy az egyes létezők esetében a fogalom általánossága az egyedi létezőkben valami által csak korlátozva mutatkozik meg. A kutya csak kutya és nem macska is egyben, a macska csak macska, Szerémke macska csak Szerénke macska és nem Lukrécia macska és így tovább. A tomista metafizika ezt a korlátozó tényezőt a dolog lényegével azonosítja. Egy dolog lényege (essentia) azt mondja meg, hogy mi a dolog. De éppen ez korlátozza az általános létet arra, ami a dolog. Ezért mondják, hogy a  létező dolgok valójában két metafizikailag különböző, de egymástól fizikailag elválaszthatatlan elv, principium együtteseként vannak jelen. Ez a két elv: a lényeg és a létezés (essentia, existentia). A lényeg úgy viszonylik a létezéshez, mint a lehetőség a megvalósuláshoz.</p>
<p style="text-align: justify;">Szent Tamás a fenti viszonyt más oldalról is megvilágítja a részesedés (participatio) fogalmát alkalmazva. Metafizikai értelemben a részesedés azt jelenti, hogy valami részlegesen kap valamit, befogad valamit, ami azonban a maga teljességében és általánosságában másban van meg. Ez a meghatározás könnyen alkalmazható az egyes létezők és az általános létezés (ens commune) viszonyára, itt ugyanis arról van szó, hogy az egyes létezők a lényegük által korlátozott módon részesednek a létezésben, amelyet azonban nem merítenek ki, és amely teljes általánosságában az <em>ens commune</em> fogalmában mutatkozik meg.<em> </em>A negyedik útban említett különböző mértékű tökéletességek és a maximális tökéletesség viszonya emlékeztet az egyes létezők és az <em>ens commune</em> viszonyára, eddig azonban csak véges létezőkről volt szó. Az érv további kidolgozása a következő bejegyzésben folytatódik.</p>
<div class="footnotes"><h2 class="notes">Jegyzetek:</h2><ol><li id="note-581-1">John F. Wippel: The metaphysical thought of Thomas Aquinas <a href="https://www.matthaios.hu/feed/?paged=23#return-note-581-1">&#8617;</a></li></ol></div></div>
    </div>
    
    <div class="article">
        <div class="title">A negyedik út. 2.rész</div>
        <div class="categories">filozófia</div>
        <div class="summary">Az előző bejegyzés Aquinói Szent Tamás negyedik útjának metafizikai hátterével foglalkozott. Eljutottunk a létanalógia fogalmáig, amely szerint a létezés fogalma minden létezőre közvetlenül alkalmazható, a létező fogalma alá nem lehet szűkebb terjedelmű fogalmakat rendelni. Ugyanakkor a létező fogalma nem teljesen &#8230; <a href="https://www.matthaios.hu/a-negyedik-erv-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-negyedik-ut-1-resz/">előző bejegyzés</a> Aquinói Szent Tamás negyedik útjának metafizikai hátterével foglalkozott. Eljutottunk a létanalógia fogalmáig, amely szerint a létezés fogalma minden létezőre közvetlenül alkalmazható, a létező fogalma alá nem lehet szűkebb terjedelmű fogalmakat rendelni. Ugyanakkor a létező fogalma nem teljesen egyértelműen alkalmazható az egyes létezőkre, mert ez a fogalom jelöli azt a különbséget is, amely a létezés módjára vonatkozik, hiszen ezek a különbségek is léteznek. Így a létező fogalma kifejezi mind a létezők egységét, hiszen ugyanaz a fogalom vonatkozik minden létezőre, de ezzel együtt utal a sokaságra, a különbözőségekre is, mert az egyes létezőkre alkalmazva, ezeket a különbségeket is tartalmazza. Vannak más fogalmak is, amelyek hasonló tulajdonsággal rendelkeznek. Ezeket a fogalmakat transzcendentáléknak nevezzük, jelölve azt, hogy ezek közvetlenül átjárják a létezők teljes körét, szűkebb kiterjedésű fogalmak közvetítése nélkül alkalmazhatóak minden létezőre. A skolasztikus  felsorolás szerint ezek latinul: <em>ens, res, aliquid, unum, verum, bonum</em>.  Magyarul: a létező, a dolog, a valami, az egy, az igaz, a jó. Ezekhez újabban hozzáteszik a szépet (pulchrum) is. A skolasztikusok szerint ezek a létezéstől elválaszthatatlanok, a létezés különböző oldalaira utalnak, tulajdonképpen felcserélhetőek a létezéssel. A negyedik út ezek közül kettőt említ: az igazat és a jót. A lét igazsága tulajdonképpen arra utal, hogy a lét értelmes, megismerhető az értelem számára. A megismerés elsősorban az értelem általi befogadásra vonatkozik, a létezőre vonatkozó ismeret a létező hatására az értelemben keletkezik. A jó esetében a szellemi létező kilép önmagából, a megismert létező után vágyódik, ennek valamilyen értelemben vett birtoklására törekszik. Láttuk, hogy a létezők az általános értelemben vett létet (ens commune) lényegük által korlátozva valósítják meg. Ebben az értelemben beszélhetünk a létezők fokozatairól, egy elemi részecske is létező, de ennél tökéletesebb egy növény, ennél tökéletesebb az állat, és a legtökéletesebb létező az ember. Az ember lényege szerint teljesebb létezéssel rendelkezik, egységében magában foglalja az élettelen létezést, a növényi és állati létezést is. Ennek megfelelően az ember az ontológiai értelemben vett igazság és jóság magasabb fokán áll, mint az alacsonyabb rendű létezők. Ezek azok a tökéletességi fokozatok, amelyekre Szent Tamás a negyedik útban hívatkozik.</p>
<p style="text-align: justify;">Amint láttuk, a létezők az általános létben (ens commune) részesednek, ennek teljességéből és általánosságából lényegük korlátai szerint fogadnak be valamit. De mi is ez az <em>ens commune</em>? Valójában ez önálló létezőként nem található meg, csak a benne részesedő létezőkben mutatkozik. Az <em>ens commune</em> értelmünk fogalma, amely leírja a valóságban tapasztalható helyzetet. Ebből a szempontból hasonlít más általános fogalmakra. Nincs emberség, mint önálló létező, de vannak emberek. Értelmünkön kívül nincs önállóan létező <em>ens commune</em>, de vannak létezők, amelyekre vonatkozik ez a fogalom. Ha a létben részesedő létezők létezésének okára, magyarázatára kérdezünk, akkor nyilvánvaló, hogy az <em>ens commune</em> ilyenként nem jöhet számításba. Csak olyan létező jöhet szóba, akinek értelmünktől független, önálló léte van. További követelmény az, hogy léte olyan legyen, amely forrása az összes részesedett létnek. Csak így biztosítható a létfogalomban meglévő egység, az, hogy ugyanabban a létben részesednek a létezők, a lét különböző módjai szerint. Elégséges ok, magyarázat csak egy olyan, korlátok nélküli létező lehet, amely a létet nem részesedésként fogadja be, hanem sajátjaként birtokolja, akiben a lét nem lényeg által korlátozottan van jelen, hanem ő maga a lét: <em>esse subsistens. </em>Ellenkező esetben nem lehetne teljes ok, magyarázat, mert még neki is lenne oka, magyarázata és így tovább. A lényeg által korlátozott létezők ettől a létezőtől kapják létüket, ő az oka létüknek.</p>
<p style="text-align: justify;">Ennek a létezőnek nem lehet létét korlátozó, lététől különböző lényege, benne a lényeg és a létezés egybeesnek. Arra kérdésre, hogy ki is Ő, a Kivonulás könyvének szavaival válaszol: &#8220;Én vagyok, aki vagyok&#8221; (Kiv 3,14). Belátható, hogy ilyen létező csak egy lehet, továbbá, hogy benne semmilyen összetettség, megosztottság nincs, teljesen egyszerű. Így nincs meg benne az az összetettség sem, amely szerint a véges létező rendelkezik egy olyan metafizikai &#8220;maggal&#8221;, szubsztanciával, amely hordozza a létező tulajdonságait, amely alanya cselekvésének. Így a teremtettségre jellemző szubsztancia-járulék (substantia, accidens) fogalompár sem alkalmazható erre a létezőre. Az értelem tehát nem tulajdonsága, hanem Ő maga az Értelem. A szeretet sem tulajdonsága, hanem Ő maga a Szeretet. Nincs meg benne a változást lehetővé tévő lehetőség-megvalósulás (potentia, actus) kettősség sem, Ő a teljes ténylegesség, Actus Purus, aki a változások hiánya miatt kívül van az időn, örökkévaló.</p>
<p style="text-align: justify;">Ha megvizsgáljuk az Isten létezését beláttató érveket, észrevehetjük, hogy bizonyos értelemben &#8220;rehabilitálják&#8221; Parmenidészt. A világ ugyan nem teljesen egységes, különböző dolgok vannak benne, amelyek változnak, mégis ez a világ, úgy ahogyan van, utal egy olyan létezőre, aki nem változik, akiben nincs összetettség, nincsenek részek. Ez a létező úgy mozgatja a világot, hogy közben Ő nem mozog, úgy oka a világnak, hogy neki nincs oka. A véges létezők állandóan változó világa tehát utal egy végtelen, változatlan létezőre, aki nélkül ez a világ nem lenne. Értelmünk a világ megtapasztalása által – amely érzékszerveink adatainak feldolgozásával kezdődik – eljut addig, hogy a világban értelmet, rendet, törvényeket ismer fel. Ennek a felismerésnek az eredményeként értelmünkben fogalmak, ítéletek keletkeznek, amelyek a világ valóságára utalnak. Ha azonban a Teremtő oldaláról nézzük a világot (ez persze csak részlegesen tehető meg, hiszen nem mi teremtettük a világot), akkor a világban lévő értelmességnek az oka Isten örök teremtő eszméiben található meg. Értelmünk ezekhez emelkedik fel az tapasztalható világ értelmi feldolgozása folyamán. Ez a felemelkedés azonban tökéletlen, de mégis valóságos. Isten eszméinek megismerésére azonban van egy másik forrásunk is. Ez a forrás nem a teremtett világ tapasztalatából indul ki, mert Isten emberi szavak, tettek által beszélt önmagáról. Így jelenik meg a másik ismeretforrás: a kinyilatkoztatás. A következő bejegyzésben ezzel foglalkozunk.</p>
<p style="text-align: justify;"></div>
    </div>
    
    <div class="article">
        <div class="title">Kinyilatkoztatás és emberi ismeret. 1.rész</div>
        <div class="categories">teológia</div>
        <div class="summary">Az arisztotelészi filozófián alapuló ismeretelmélet szerint minden ismeretünk az érzékeléssel kezdődik. Értelmünk azonban képes arra, hogy az adott pillanatban, adott helyen kapott érzékszervi benyomásokból olyan tartalmakat képezzen, amelyek már túllépnek a pillanaton és a helyen, a konkrét érzékszervi benyomásokon. Ezek &#8230; <a href="https://www.matthaios.hu/kinyilatkoztatas-es-emberi-ismeret-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az arisztotelészi filozófián alapuló ismeretelmélet szerint minden ismeretünk az érzékeléssel kezdődik. Értelmünk azonban képes arra, hogy az adott pillanatban, adott helyen kapott érzékszervi benyomásokból olyan tartalmakat képezzen, amelyek már túllépnek a pillanaton és a helyen, a konkrét érzékszervi benyomásokon. Ezek a tapasztalatok ugyanis valamilyen szellemi jelleget is hordoznak: ez a tapasztalható valóságban lévő érthető, <em>intelligibile</em>. Az előző <a href="https://www.matthaios.hu/a-negyedik-erv-2-resz/">bejegyzésben</a> volt szó arról, hogy a dolgok megimerhetőségének, az  <em>intelligibile</em>-nek végső forrásai az isteni értelem teremtő eszméi.</p>
<p style="text-align: justify;">Az emberi megismerésben két lépést különböztethetünk meg. A két lépést nem úgy kell elképzelni, mint két egymástól mereven elhatárolható szakaszt, hanem mint egy hosszú folyamat egymást váltogató fázisait. Az első fázisban a tárgy érzékszerveinkre tett hatása alapján az úgynevezett aktív értelem (intellectus agens) egy változást hoz létre. Ez a változás azt jelenti, hogy az értelem egy lehetősége (intellectus possibilis) átmegy egy új ténylegességbe, amely abban áll, hogy az értelem befogadja a tárgyban lévő érthetőt <a class="footnote" href="https://www.matthaios.hu/feed/?paged=23#note-608-1" id="return-note-608-1" title="A tárgyban lévő megismerhető, érthető a tárgy metafizikai értelemben vett formája. A forma mint ténylegesség (actus) megformálja az – ezt lehetőségként (potentia) befogadó – anyagot. Egy régebbi bejegyzés az emberi természettel kapcsolatban említette az anyag-forma fogalompárt. Az értelemben ez a forma nem az anyagot formálja meg, hanem az értelemben lévő lehetőség lesz aktualizálva általa."><sup>1</sup></a>. (Egyik, kozmológiai istenérvekre vonatkozó <a href="https://www.matthaios.hu/a-kozmologiai-ervek-3-resz/">bejegyzés</a> foglalkozott a változás arisztotelészi fogalmával). A tapasztalható világban létező tárgy tehát bizonyosan értelemben jelen van az értelemben, ez azonban nem valamilyen, mechanikus jellegű reprezentáció, hanem a dologban lévő megismerhető, érthető jelenléte. Az első fázisban absztrakció történik, amely által az érthető &#8220;kiszabadul&#8221; az érzékelés anyagi jellegű folyamatából. Az első fázis eredménye a tárgy fogalma. A második fázisban, az értékelő fázisban az értelem összeveti a különböző fogalmakat, a fogalmak különböző tulajdonságait és ezekről állító vagy tagadó itéleteket alkot. Maga az egész folyamat, a fázisok ismétlődésével hosszú ideig is eltarthat. Így például a rovarok tudósa esetében akkor kezdődhet, amikor  gyermekként érdeklődéssel figyel meg egy rovart és még akkor is tart, amikor már a rovarok elismert szakértőjéről van szó, és értelmében a rovar fogalma már igen kidolgozott fogalom.</p>
<p style="text-align: justify;">A fenti két szinten (érzékszerveinkkel tapasztalható tárgyak, értelmünk fogalmai, ítéletei) kívül van azonban egy harmadik szint is: ez pedig a nyelv. A nyelvben az értelem tartalmaira külső, anyagi valóságban megjelenő dolgok utalnak, lehetővé téve azt, hogy ezek a tartalmak más emberek számára is közölhetővé, hozzáférhetővé váljanak. (Értelmünk fogalmainak a nyelvben megfelelhetnek a főnevek és tulajdonnevek, az itéleteknek meg a kijelentő mondatok.) Az emberek nem képesek arra, hogy közvetlenül, &#8220;szellemi síkon&#8221; kapcsolatot teremtsenek egymással, kicseréljék értelmük tartalmait. A kapcsolat érdekében anyagi dolgot, anyagi folyamatot használnak, ez pedig a beszéd. A beszéd pillanathoz kötöttségétől való megszabadítását az írás biztosítja. A nyelvvel egyébként most csak egy szempontból, az emberi ismeretek szempontjából foglalkozunk.</p>
<p style="text-align: justify;">Ismeretekhez tehát nem csak a közvetlen érzékszervi adatokon keresztül jutunk, hanem a nyelv használata, a beszéd, az írás által is. Természetesen a beszéd hallgatása, az írás olvasása folyamán is használjuk fülünket, szemünket, de itt ez nem egy olyan kiindulást jelent, mint amikor például egy fa látásából eljutunk ennek a fának a fogalmáig. Van tehát egy olyan ismeretforrás is, amely az eredeti, érzékeléstől az értelmi  megismerésig vezető, néha fáradtságos utat lerővidítheti, helyettesítheti. Ez a helyettesítés azonban nem azt jelenti, hogy az érzékszervekre alapuló megismerés fölösleges, mert voltak, akik bejárták ezt az utat helyettünk, mi ennek eredményeivel találkozunk. A nyelv teszi lehetővé, hogy az ember képes időbeli és térbeli korlátaitól  részben megszabadulni. Ez így van a mindennapi életben, de így van például a fizikában is. Nem kell mindenkinek – az egy ember élete folyamán egyébként bejárhatatlan – utat megtennie, kezdve az ókor fizikájától, Newtonon és Einsteinen keresztül napjaink fizikájáig. Ezt az utat az egész emberiség járta be történelme folyamán, de az eredménye minden fizikát tanuló számára rendelkezésre áll. A mindennapi életben is nagymértékben támaszkodunk a nyelv által közvetített ismeretekre, ezek nélkül nem tudnánk élni. Érdekes lenne megnézni, hogy mekkora ezek aránya a közvetlenül érzékszerveink által szerzett ismereteinkhez viszonyítva.</p>
<p style="text-align: justify;">Azonban az érzékszervi adatoktól való elszakadás kérdéseket is felvet. A valósággal való közvetlen kapcsolatot mégis csak az érzékszervek jelentik. Ha látjuk a fát, akkor tudjuk, hogy az ott van és olyan, amilyennek látjuk. Ha azonban beszélnek a fáról, már nem vagyunk annyira meggyőződve, hogy az ott is van. A meggyőződés származhat abból, hogy aki beszél, aki ír, az szavahihető. De lehetnek bonyolultabb kapcsolatok is: az időjárásjelentés szavahihetőségét például azért is elfogadhatjuk, mert amikor ezt egyébként érzékszerveink segítségével ellenőriztük, akkor úgy találtuk, hogy megfelel a valóságnak stb. Bizonyos dolgokkal, élethelyzetekkel kapcsolatban kialakul tehát bennünk egy bizalom, amely alapján elfogadunk olyan dolgokat, amelyekről közvetlen érzékszervi tapasztalataink nincsenek. Elfogadjuk, hogy a fizika tankönyv nem csap be (a jó fizikatanár ezt a meggyőződésünket még kísérletek elvégzésével, laboratóriumi gyakorlatokkal is erősíti) vagy, hogy tényleg földrengés volt valahol, tényleg hatos ikrek születtek stb. Ezzel a bizalommal azonban vissza is lehet érni. Míg az érzékszerveinkkel megtapasztalható világ nem hazudik, hiszen ennek végső forrása Isten teremtő eszméje, addig a nyelv által közvetített ismeretek forrása az ember, és így bizony találkozunk hazugsággal is.</p>
<p style="text-align: justify;">Láttuk tehát, hogy az emberi megismerés megértéséhez szükségünk van a három szintre: a tapasztalható valóság, az értelem tartalmai, és az ezeket megjelenítő nyelv szintjére. Van azonban az ismeretekhez jutásnak egy olyan lehetősége is, amelyből az első színt hiányzik: nincs meg az érzékszervi adatokból való kiindulás, még olyan értelemben sem, hogy ezeket esetleg a nyelv segítségével helyettesíthetnénk (mint például a fizika tanulása esetében). Isten saját magáról, üdvözítő tetteiről a nyelv segítségével adott ismereteket az embernek. Az érzékelés adataiból kiindulva el lehet jutni Istenhez, mint a világ és a benne található dolgok okához, a világ teremtőjéhez. Az így nyert ismeret ugyan nem értéktelen, de teremtett mivoltunk miatt szegényes. Isten azonban egy másik utat is felajánlott: a kinyilatkoztatásban az ember által használt nyelven beszélt nekünk magáról, üdvözítő tetteiről. Ezzel a témával foglalkozik majd egy következő bejegyzés.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-608-1">A tárgyban lévő megismerhető, érthető a tárgy metafizikai értelemben vett formája. A forma mint ténylegesség (actus) megformálja az – ezt lehetőségként (potentia) befogadó – anyagot. Egy régebbi <a href="https://www.matthaios.hu/az-ember-test-es-lelek-1-resz/">bejegyzés</a> az emberi természettel kapcsolatban említette az anyag-forma fogalompárt. Az értelemben ez a forma nem az anyagot formálja meg, hanem az értelemben lévő lehetőség lesz aktualizálva általa. <a href="https://www.matthaios.hu/feed/?paged=23#return-note-608-1">&#8617;</a></li></ol></div></div>
    </div>
    
    <div class="article">
        <div class="title">Ferenc pápa és a tomisták</div>
        <div class="categories">jegyzet</div>
        <div class="summary">Eredetileg a blogot nem szántam kizárólagosan a tomizmus filozófiai-teológiai irányzatát támogató blognak, de a hosszú időre részletesen meg nem tervezett témaválasztás abba az irányba ment, hogy az utóbbi bejegyzések jelentős része ennek az iskolának az álláspontjait ismertette. Ebben a bejegyzésben &#8230; <a href="https://www.matthaios.hu/ferenc-papa-es-a-tomistak/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Eredetileg a blogot nem szántam kizárólagosan a tomizmus filozófiai-teológiai irányzatát támogató blognak, de a hosszú időre részletesen meg nem tervezett témaválasztás abba az irányba ment, hogy az utóbbi bejegyzések jelentős része ennek az iskolának az álláspontjait ismertette. Ebben a bejegyzésben kifejezetten azért kerül elő a téma, mert <a href="http://www.americamagazine.org/pope-interview">Ferenc pápa nagy visszhangot keltett interjújának </a>csaknem a végén ezt mondja (saját fordításom):</p>
<blockquote><p><span style="font-size: medium;">Az emberek keresik saját magukat, és természetesen ebben a keresésben tévedhetnek is. Az Egyház megtapasztalt ragyogó időket is, ilyen volt például Aquinói Tamás kora. De voltak olyan idők is, amelyeket a gondolkozás képességében való hanyatlás jellemzett. Így például nem szabad összekevernünk Aquinói Tamás géniuszát a dekadens tomista kommentárokkal. Sajnos a filozófiát olyan tankönyvekből tanultam, amelyek a dekadens vagy nagyrészt megromlott (bankrupt) tomizmus termékei voltak. Az emberről való gondolkodásban ezért az Egyháznak a géniuszt kell keresni és nem a dekadenciát.</span></p></blockquote>
<p style="text-align: justify;">Tudomásom szerint a pápa ezen megjegyzésével nem foglalkozott a katolikus &#8220;blogoszféra&#8221;. A továbbiakban megpróbálom vázolni azt a hátteret, amely szerintem szükséges a fenti szöveg értelmezéséhez, a mai olvasó számára talán nem  teljesen világos a &#8220;tomizmus&#8221; szó jelentése sem. A történet megint Arisztotelésszel (Kr.e. 384-322) kezdődik. Arisztotelész a görög természetbölcselőkre (például a blogon már több alkalommal említett Parmenidészre) és Platónra (Kr.e. 427-347) támaszkodva és ezeket erősen bírálva megalkotta az ókor legnagyobb filozófiai szintézisét. Művének az ókorban és a keresztény ókorban csak mérsékelt hatása volt. Európa csak a középkorban (13. század) találkozott vele ismét, arab és zsidó kommentátorok közvetítésével. Az találkozás először fenyegetést jelentett a kereszténység számára. Aquinói Szent Tamás (1225-1274) főleg (de nem kizárólag) Arisztotelészre építő szintézise nyomán azonban az arisztotelészi filozófia beépült a kereszténység szellemi életébe. Szent Tamás domonkosrendi szerzetes volt, halála után tanítása több támadásnak volt kitéve. Szentté avatását (1323) követően azonban egyre inkább rendje elfogadott és hivatalos tanítómestere lett, így alakult ki – az akkoriban elsősorban a domonkos rendhez kötődő – tomista filozófiai és teológiai iskola. A ferences renden belül azonban nem tekintették Szent Tamást ekkora tekintélynek, elsősorban Boldog Duns Scotus Jánost követve kialakult a skotistának nevezett ferences teológiai iskola. A késői középkorban megerősödött a ferences William Ockham (1285-1347) nevéhez fűződő nominalista irányzat, amelyet többen neveznek dekadensnek. Az iskolák tanításainak a részleteibe most nem megyünk bele.</p>
<p style="text-align: justify;">A korabeli (nyomtatás előtti) egyetemi oktatás valamilyen könyv megfelelő részletének felolvasásából, majd ennek magyarázatából állt. (Meg kell jegyezni, hogy az oktatásnak fontos részét képezték a viták, <em>disputationes</em>, ahol a különböző nézeteket ütköztették egymással. Ezek a viták szigorúan érdemi viták voltak. Ó boldog középkor!) Így a magyarázatok, kommentárok műfaja igen elterjedt volt. Ezért Szent Tamás könyveit is sokan magyarázták, a tomista iskola &#8220;irodalma&#8221; magába foglalta a kommentátorok műveit is. Az egyik legnevesebb tomista kommentátor Cajetanus bíboros (Thomas de Vio, 1468-1534) volt.</p>
<p style="text-align: justify;">Az újonnan megalakult jezsuita rend is Szent Tamás rendszerét választotta a filozófiai és teológiai tanítás alapjául. A jezsuita skolasztikát azonban bizonyos eklekticizmus jellemezte, amelyet sokszor a tomizmus és skotizmus közti közvetítési kisérletek jellemeztek. A jezsuita iskola határozott karakterét a tomizmussal folytatott kegyelemtani vitákban nyerte el. A kegyelemtani viták két fő jezsuita egyénisége Louis Molina (1535-1600) és Francisco Suarez (1548-1617) voltak. Aquinói Szent Tamás csak kisebb filozófiai műveket írt, Suarez viszont írt egy nagy összefoglaló filozófiai, metafizikai művet (Disputationes metaphysicae), amelynek jelentős hatása volt Európában. Így hatott az evangélikus Cristian Wolff-ra (1679-1754) is, akinek racionalista beállítottságú latin (és német) nyelvű kézikönyveit elterjedten használták és amelyekből valószínűleg Kant is ismerte a skolasztikát. A filozófiai tankönyvek eredete tehát valahol itt keresendő.</p>
<p style="text-align: justify;">A 19. században XIII Leó pápa a korabeli filozófiai irányzatokkal szemben felhívta a figyelmet Aquinói Szent Tamás filozófiájának fontosságára és ez új lendületet adott a tomizmusnak.</p>
<p style="text-align: justify;">A &#8220;dekadens tomista kommentátorok&#8221; kifejezés a huszadik évszázad közepe táján merült fel az Isten látásának vágyáról szóló teológiai vitákban. A vita hátterét az úgynevezett modernizmus elleni harc adja. A modernizmus a 19. század második felében megjelent irányzatok összefoglaló neve. Ezek az irányzatok igen sokfélék, ha nagyon röviden jellemeznénk őket, akkor talán azt lehetne mondani, hogy ezek valamilyen relativizmust képviselnek, amelynek következménye a világ és a keresztény igazságok objektivitásának tagadása vagy gyengítése. A másik jellemzőjük a természetfölötti rend valamilyen tagadása vagy gyengítése volt. Az Egyház több alkalommal &#8220;elhatárolódott&#8221; ezektől a nézetektől. A világ objektív megismerhetőségét, a hittitkok objektív igazságtartalmát, a természetfölötti és természetes rend határozott különbségét valló tomizmus pedig eredendően szemben állt a modernizmussal. A 20. század első felében – elsősorban történelmi kutatásokra hivatkozva – több kihívás érte a &#8220;klasszikus&#8221; tomista iskolát. A kihívások mögött elsősorban jezsuita teológusok álltak (de voltak olyan domonkosok is, akik szintén erősen hangsúlyozták a történetiség szempontját más rendtársaikkal szemben).  Az egyik ütközőpont az a kérdés volt, hogy az ember természetfölötti célja, Isten boldogító színről-színre látása után lehet-e igazi vágy a (kegyelem nélküli) emberi természetben. A természetes és természetfölötti különbségét hangsúlyozó tomista iskola szerint az emberi természetben az ilyen vágy nem lehet kifejezett. A jezsuita Henri de Lubac (1896-1991) szerint azonban ez a kifejezett vágy része az emberi természetnek. Tomista oldalról de Lubac-kal szemben a természetes és természetfölötti közti különbséget leghatározottabban Reginald Garrigou-Lagrange domonkos szerzetes (1877-1964) hangsúlyozta, aki egyébként ezt az irányzatot a &#8220;nouvelle theologie&#8221; névvel illette. Henri de Lubac azzal vádolta a tomistákat, hogy eltorzítva az eredeti szenttamási tanítást, a &#8220;dekadens&#8221; kommentátorokat ismételgetik. A kommentátorok közül a fő célpont Cajetanus bíboros volt. A kérdésben a tanítóhivatal is nyilatkozott, amennyiben XII. Piusz Humani Generis (1950) enciklikája többek között ezzel a kérdéssel is foglalkozott:</p>
<blockquote><p><span style="font-size: medium;">Mások lerombolják a természetfölötti rend ingyenességét, mert szerintük Isten nem képes értelmes létezőket teremteni anélkül, hogy hozzárendelné és meghívná őket a boldogító istenlátásra.</span></p></blockquote>
<p style="text-align: justify;">Tehát a tanítóhivatal lényegében a tomista vélemény mellé állt. A vitának bizonyos értelemben a 2. Vatikáni Zsinat vetett véget. Ez nem úgy történt, hogy a zsinat akár egy szóval is szembehelyezkedett volna a Humani Generis enciklikával, hanem úgy, hogy a zsinati szakértők jelentős része a &#8220;nouvelle theologie&#8221; elkötelezett híve volt. Garrigou-Lagrange-t ugyan kinevezték zsinati szakértővé, de súlyos betegsége miatt a munkában már nem tudott részt venni és hamarosan meghalt.</p>
<p style="text-align: justify;">A zsinatot követően a &#8220;nouvelle théologie&#8221; győzelme szinte teljessé lett, a tomista iskola ugyan nem tűnt el teljesen, de nagymértékben visszaszorult. De Lubac álláspontja uralkodó állásponttá lett. Érdekes módon, Szent Tamás tanítása és a tomizmus, a hierarchián belüli viszonylag gyengébb képviselete mellett, a világiak körében keltett nagyobb érdeklődést, akik felismerték Szent Tamás mai jelentőségét. Az ezredfolduló táján azonban kétségbevonták de Lubac addigra már széles körben képviselt álláspontját, így például Lawrence Feingold <a class="footnote" href="https://www.matthaios.hu/feed/?paged=23#note-630-1" id="return-note-630-1" title="Lawrence Feingold: The Natural Desire to see God according to St. Thomas Aquinas and his Interpreters, 2001"><sup>1</sup></a>, akinek könyvét nem fogadták szívesen az ellenkező táborban. Az ezredfordulón felújult teológiai vita máig sem jutott nyugvópontra. A háttér – kissé hosszúra sikerült – vázolása után térjünk vissza az interjúból idézett szövegre.</p>
<p style="text-align: justify;">Ferenc pápa a dekadens jelzőt csak a tomista kommentátorokra alkalmazta, mégis egy adott teológiai iskola markánsan megfogalmazott véleményét fejezte ki. Jóllehet ez az Egyház legfőbb tekintélyének a véleménye, mégsem egy adott teológiai irányzat tanítóhivatal részéről történt elitéléséről van szó. A pápa jezsuita, így valószínűleg a jezsuita skolasztikával,  ennek filozófia tankönyveivel találkozhatott skolasztikus (a jezsuita renden belül így hívták a tanulmányaikat végző rendtagokat) korában. Tehát valószínűleg nem a szorosabb értelemben vett tomista iskola álláspontjával találkozott, hanem az eklektikusabb jezsuita skolasztikával. A dekadens és <em>bankrupt</em> jelzők is valószínűleg közvetlenül erre utalhattak. Nem tudok szabadulni attól a gondolattól, hogy a &#8220;nouvelle theologie&#8221;, a skolasztika elutasítása mögött jelentős részben annak a jezsuita skolasztikának az elutasítása állt, amelyet Ferenc pápa, Hans Urs von Balthasar, Karl Rahner, Weissmahr Béla stb. tanultak. A jezsuita skolasztika mára szinte nyomtalanul eltűnt. Ez viszont nem egészen így történt a tomizmus esetében, ahol még a kommentátorok elitélése sem vált általánossá.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-630-1">Lawrence Feingold: The Natural Desire to see God according to St. Thomas Aquinas and his Interpreters, 2001 <a href="https://www.matthaios.hu/feed/?paged=23#return-note-630-1">&#8617;</a></li></ol></div></div>
    </div>
    
    <div class="article">
        <div class="title">Kinyilatkoztatás és emberi ismeret. 2.rész</div>
        <div class="categories">teológia</div>
        <div class="summary">Egyik előző bejegyzésben vázoltuk azt az ismeretelméleti hátteret, amelyet használva próbáljuk megközelíteni a kinyilatkoztatás és az emberi ismeret viszonyát. Az emberi ismeret keletkezésének és fejlődésének a megvilágítására három szintet használtunk. Az első szint a rajtunk kívül lévő világ, ahonnan az ismereteink &#8230; <a href="https://www.matthaios.hu/a-kinyilatkoztatas-es-az-emberi-ismeret-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egyik előző <a href="https://www.matthaios.hu/kinyilatkoztatas-es-emberi-ismeret-1-resz/">bejegyzésben</a> vázoltuk azt az ismeretelméleti hátteret, amelyet használva próbáljuk megközelíteni a kinyilatkoztatás és az emberi ismeret viszonyát. Az emberi ismeret keletkezésének és fejlődésének a megvilágítására három szintet használtunk. Az első szint a rajtunk kívül lévő világ, ahonnan az ismereteink kiindulópontját jelző érzékszervi adatok származnak. A második szint az értelemben keletkező ismeret, amelynek megnyilvánulásai a fogalom és az itélet. A harmadik színt a nyelv szintje, a nyelv segítségével közlik az emberek az értelem tartalmait egymással. A nyelv tipikusan emberi dolog, az &#8220;angyalok nyelve&#8221; egészen más. A nyelv teszi lehetővé azt, hogy az emberi ismeretek történelmi dimenziót nyerjenek, és ezért lehet beszélni olyan ismeretről is, amely nem csak egy individuumnak, hanem az emberiségnek vagy azon belül egy csoportnak a közös ismerete.</p>
<p style="text-align: justify;">A kinyilatkoztatás esetében azonban csak két szintről beszélhetünk: a nyelv szintjéről és az értelemben lévő ismeret szintjéről. Az érzékelhető világ, mint ismeretforrás helyét Istennek a kinyilatkoztatásban adott szavai veszik át, sok Istennel, üdvöségünkkel kapcsolatos fogalom számára a kinyilatkoztatás szavai jelentik az egyetlen forrást. A nyelv mint ismeretforrás nem újdonság, hiszen ez adja meg a lehetőséget például arra, hogy a fizika tanulója évezredek fáradtsággal összegyűjtött ismeretanyagát néhány év alatt (úgy, ahogy) elsajátítsa. A nyelv ilyen használata azonban feltételezi a valamikori, érzékszervek adataiból kiinduló megismerést. A kinyilatkoztatás esetében azonban erről nincs szó, a nyelv az egyetlen és kizárólagos ismeretforrás. A megismerhetőt, az <em>intelligibile</em>-t itt tehát kizárólagosan, minden idő számára a kinyilatkoztatás szavai közvetítik.</p>
<p style="text-align: justify;">A fentiekkel kapcsolatban több kérdést lehet feltenni. Így például meg lehet kérdezni azt, hogy a történelemben mikor volt és meddig tartott az, amikor Isten emberi szavak segítségével beszélt az emberiséghez. Tart ez még ma is? Aztán meg lehet kérdezni azt is, hogyan történt ez a beszéd, hiszen Isten, a szellemi létező nem tud beszélni. A következő kérdés az lehet, Isten egykor elhangzott szavai hogyan jutnak el hozzánk, akik a 21. században élünk. A következőkben ezekkel a kérdésekkel foglalkozunk.</p>
<p style="text-align: justify;"><strong>Mikor beszélt az Isten az emberekhez?</strong></p>
<p style="text-align: justify;">A kérdés arra vonatkozik, hogy mikor volt és meddig tartott Isten kinyilatkoztató tevékenysége. Az időtől független Isten oldaláról ez a tevékenység nem köthető az időhöz, mert Istennek nincs ideje.  A teremtmény oldaláról nézve azonban ez a tevékenység időhöz köthető. A válasz viszonylag egyszerű: az ó- és újszövetségi kinyilatkoztatás akkor kezdődött, amikor Isten megszólította Ábrámot (később Ábrahám). Ez valamikor a Krisztus előtti második évezred második felében történhetett. A kinyilatkoztatás az apostoli kor végével (Krisztus utáni első század vége) zárult le.</p>
<p style="text-align: justify;"><strong>Hogyan beszélt Isten az emberekhez?</strong></p>
<p style="text-align: justify;">Isten kiválasztott embereken (Mózes, próféták) keresztül szólt az emberekhez. Ez azt jelentette, hogy Isten, mint ok létrehozta a kiválasztott emberekben azokat az ismereteket, amelyeket ezek továbbítottak. A létrehozás módjára vonatkozóan nem sokat tudunk. Néha maguk a szerzők beszélnek álomról esetleg elragadtatásról. A &#8220;végső időkben&#8221; azonban Isten egyszülött Fia által szólt az emberekhez. Ez azt jelenti, hogy az Isten és az ember közti szakadék áthidalása itt a legtökéletesebben valósult meg, hiszen az Ige és Jézus Krisztus ugyanaz a személy.</p>
<p style="text-align: justify;"><strong>Hogyan jut el hozzánk Isten szava?</strong></p>
<p style="text-align: justify;">Időben távol álló személyek, események üzenete eljuthat hozzánk íráson keresztül. Így jutnak el hozzánk például Homérosz művei. Az információ továbbításának ez az eszköze a kinyilatkoztatás esetében is megvan, ez a Szentírás. A Szentírásnak az a különlegessége, hogy ennek Isten is a szerzője. Most nem foglalkozunk a sugalmazás témájával, csak megemlítjük, hogy a beszéd, az írás igazi jelentése a beszélő, az író értelmének, lelkének beszédben, írásban közölni akart tartalmai. Így, amennyiben a Szentírásnak Isten szerzője, ez Isten értelmének, lelkének tartalmait közvetíti felénk.</p>
<p style="text-align: justify;"><strong>A hagyomány</strong></p>
<p style="text-align: justify;">Van azonban az ismeretek átadásának egy másik módja is. Ebben az esetben az időbeli távolságot az hidalja át, hogy egyik generáció adja át az ismereteket a következő generációnak. Az ismereteknek ilyen jellegű átadása a hagyományban történik. Mai, informatikai kifejezéssel élve a hagyomány átadói &#8220;routerként&#8221; működnek. A routerek elsősorban térbeli távolságot hidalnak át, számítógépünk nem közvetlenül a szerverekhez kapcsolódik, ez a kapcsolat egy útvonalon keresztül valósul meg, amely útvonalnak a routerek az egyes állomásai. A hagyomány átadásakor azonban elsősorban nem térbeli, hanem időbeli távolságok hidalódnak át. A router olyan értelemben passzív továbbító eszköz, hogy a továbbított információhoz semmit nem tesz hozzá (kivéve technikai jellegű információkat, amelyek az információ használója számára nem láthatóak). Érdekes, hogy a régi időkben sűrűbben előfordult az, hogy a hagyomány továbbítása ugyanazon szavakkal történt meg, mint a befogadása, azaz rögzített szövegeket adtak át. A hagyomány továbbítása azonban nem csak passzív továbbítás volt. A hagyomány átadójának üzenete az eredeti üzeneten kívül tartalmazhatja saját, csoportja, kora ehhez hozzáadott reflexióit, gyakorlatát, szokásait stb., ezek is az üzenet szerves részévé váltak. Így joggal merül fel az a kérdés, hogy hogyan különíthető el az eredeti kinyilatkoztatás, a hitletétemény, a <em>depositum fidei</em> tartalma az áthagyományozott anyagban, amely ennél több. Erre az elkülönítésre szükség van, mert a hitletétemény tartalma a hittel közvetlenül elfogadandó tartalom. A kérdésre adott válasz lényege az, hogy a hagyomány átadása a Jézus Krisztus által alapított Egyházban történik. Ennek az Egyháznak a hivatása, feladata hogy kétséges esetekben nyilatkozzon arról, mi része a hitletéteménynek. Így a hitletétemény fogalma közvetlenül kapcsolódik az egyházi tanítóhivatal fogalmához. Valójában a hagyomány átadásának a folyamata nem csak egy emberi folyamat, hanem ez az Egyház életének Isten kegyelme által támogatott, szerves része.</p>
<p style="text-align: justify;">Az Egyház hagyománya tehát többet tartalmazhat a szoros értelemben vett hitletéteménynél. Így alakultak ki a különböző egyházi hagyományok: a nyugati egyház, a keleti egyházak stb. hagyományai. Ezek ugyan nem részei a hitletéteménynek, mégis a Szentlélek működése által kialakult hagyományok, amelyek iránt tiszteletet kell tanusítani. Ezen hagyományok könnyelmű eldobása, forradalomszerű megváltoztatása előbb-utóbb olyan álláspontokhoz vezet, amelyek már közvetlenül ellentétbe kerülhetnek a hitletéteménnyel is.</p>
<p style="text-align: justify;">Egyik következő bejegyzésben a kinyilatkoztatás befogadásáról lesz szó. A kinyilatkoztatásnak befogadója az Egyház, a keresztény ember, de a teológia tudománya is.</p></div>
    </div>
    
    <div class="article">
        <div class="title">A tábori kórház és a metafizika</div>
        <div class="categories">jegyzet</div>
        <div class="summary">Ferenc pápa külföldön sokat elemzett interjújának egyik kulcsfontosságú részlete (saját fordításom): Az Egyházat olyannak látom, mint egy tábori kórházat a csata után. Nincs értelme a súlyosan sérülttől azt kérdezni, hogy mi a helyzet a koleszterin vagy a vércukor szintjével. Először &#8230; <a href="https://www.matthaios.hu/a-tabori-korhaz-es-a-metafizika/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ferenc pápa külföldön sokat elemzett <a href="http://www.americamagazine.org/pope-interview">interjújának</a> egyik kulcsfontosságú részlete (saját fordításom):</p>
<blockquote><p><span style="font-size: medium;">Az Egyházat olyannak látom, mint egy tábori kórházat a csata után. Nincs értelme a súlyosan sérülttől azt kérdezni, hogy mi a helyzet a koleszterin vagy a vércukor szintjével. Először a sebeket kell gyógyítani, aztán beszélhetünk csak a többi dolgokról. Gyógyítsd a sebet, gyógyítsd a sebet&#8230;</span></p></blockquote>
<p style="text-align: justify;">A fenti szavak után feltehető a kérdés, hogy van-e értelme egyáltalán ma filozófiával, tomizmussal, metafizikával, a többször emlegetett <a href="http://www.u.arizona.edu/~aversa/scholastic/24Thomisticpart2.htm">24 tomista tézissel</a> foglalkozni. Tértek-e meg tömegesen az istenérvek hatására? Nem &#8220;elefántcsonttoronyba&#8221; való visszavonulás-e egy 700 éves filozófiai-teológiai szintézissel foglalkozni a 21. század katolikus egyházában, amikor a feladat a sebek sürgös gyógyítása lenne? Ezek olyan kérdések, amelyek feltehetőek és választ igényelnek.</p>
<p style="text-align: justify;">A válaszon való gondolkodás közben érdemes  megkérdezni azt, hogy a &#8220;tábori kórházban&#8221; milyen sebeket kell ellátni. Az interjúban a &#8220;seb&#8221; szó tízszer fordul elő. Legkonkrétabb jelentésében a rendezetlen egyházi állapotú együttéléssel és a homoszexualitással kapcsolatban szerepel. Előfordul a &#8220;seb&#8221; szó azonban abban az összefüggésben is, hogy &#8220;az ország jó hírét hirdetve, gyógyítva mindenfajta betegséget és sebet&#8221;. Ez az összefüggés önkéntelenül is fölidézi az irgalmas szamaritánusról szóló példabeszédet (Lk 10, 25-37). A példabeszéd értelmezői rámutatnak, hogy az irgalmas szamaritánusban Jézust is látnunk kell, aki eljött, hogy gyógyítsa a bűn okozta sebeket. A sebeket okozó bűn egyrészt a személyes bűn, másrészt az áteredő bűn, amely <a href="https://www.matthaios.hu/az-ateredo-bun-es-az-emberi-termeszet-1-resz/">megsebezte az emberi természetet</a>. Az áteredő bűn által okozott sebeket magunkban hordjuk, hajlamunk van a rosszra, a bűnre. Ezt a sebet hordozza az emberiség történelme is, az emberiség fejlődése sem vezetett a bűn eltűnéséhez. Ha így nézzük a dolgot, tulajdonképpen mindnyájan sebesültek vagyunk, az igazi orvos a Megváltó, aki Egyházán, Egyháza tanításán, szentségein keresztül gyógyítja az emberiség, az ember, a mi sebeinket.</p>
<p style="text-align: justify;">Az ősbűn következtében az emberi természet különböző képességei megsebződtek. Ritkábban ejtünk szót arról, hogy az értelem is sebet kapott. Ez a megsebzettség nem abban nyilvánul meg, hogy az értelem nem képes matematikai levezetésekre, fizikai elméletek létrehozására stb. Ez inkább azt jelenti, hogy a szaktudományok merész fejlődése ellenére sem tudunk a bölcsességhez eljutni. A bölcsesség bizonyos együttlátást jelent, az ismeretek nem csak szétforgácsolódott, elszigetelődött tudományos eredményekként jelennek meg, hanem egy átfogó tudás részeként, amely tudás a végső ok, magyarázat fényében látja a világot. Az értelem sebe az a hajlama is, hogy működését csak a természettudományok, matematika területére korlátozza.  Míg a tudomány hajtóereje az értelmesség, a magyarázat igénye, ez az igény meggyengül, eltűnik, amikor az egészről, a legmélyebbről van szó. Érdekes, hogy az értelemnek ezek a &#8220;gyengeségei&#8221; akkor kezdtek megmutatkozni igazán, amikor az értelem más téren éppen a legragyogóbb teljesítményeit nyújtotta, az újkor kezdetétől  napjainkig.</p>
<p style="text-align: justify;">A katolikus álláspont szerint az emberi természet csak sebet kapott, de nem romlott meg teljesen. Az emberiség történetét végigkísérik az egészre, a legmélyebb alapokra vonatkozó kérdések. Az ezekre a kérdésekre adott válaszok területén is, a filozófiában tapasztalható fejlődés. Ez azonban rejtettebb, a zsákutcáktól néha alig látni a fejlődés irányát. A fejlődést az antik vallástól, mitológiától való távolódás és a közeledés a &#8220;racionálisabb&#8221; magyarázatok  felé jellemezte. A keresztény vallás egészen más útat járt be: ez az út a személyes Istennel való találkozás útja. A két út azonban találkozott, és ez a találkozás nem azzal járt együtt, hogy egyik irányzat a másikat magába olvasztotta volna. Ellenkezőleg, ezek egymást erősítették és kialakult a helyes prioritás is, amelyben az első hely a személyes Istennel való találkozást illeti meg.</p>
<p style="text-align: justify;">A találkozás kiemelkedő módon valósult meg a középkor derekán és jelentős mértékben Aquinói Szent Tamás nevéhez fűződik. Ez a szintézis folytatása volt az arisztotelészi  szintézisnek. A szintézis azt jelentette, hogy ellentétesnek látszó dolgok (például egység és különbözőség, állandóság és változás, egyedi és általános) találták meg a helyüket úgy, hogy nem kellett lemondani valamilyen dialektika kedvéért az értelem legáltalánosabb elvéről, az ellentmondás elvéről. A szintézis azonban már létrejöttekor fenyegetve volt, mára pedig a tudományos, intellektuális köztudatból szinte teljesen eltűnt, nem zárva ki ebből teljesen még a katolikus Egyházat sem. A szintézis iránti igény azonban megmaradt: az ember egészre, alapokra vonatkozó kérdései nem tűntek el. Ezek továbbra is válaszokra várnak. Ha azt mondjuk, hogy az értelem hiába vár ezekre a válaszokra, mert ezeket csak a hit adhatja meg, leértékeljük az értelem Istentől kapott képességét és ezzel együtt az embert.  De a hitet is, mert a hit elsősorban arra vonatkozik, hogy Isten felemelte az embert, közvetlen barátságával ajándékozta meg, és amikor az ember ezt elutasította, akkor a második isteni személy, az Ige közénk jött, hogy megmentsen minket. Így tehát az értelem &#8220;sebeinek&#8221; gyógyításakor ahhoz a gyógyszerhez lehetne folyamódni, amely ott van a régi, poros polcon, azaz a szintézis fáradtságos munkáját nem kell teljesen elölről kezdeni, ezt olyan alapokra lehet építeni, amelyek hosszú fejlődés eredményeként várják azt, hogy továbbra is építsenek rájuk. Így talán el lehet azt érni, hogy a <a href="http://www.magyarkurir.hu/hirek/rivalisok-vagy-segitotarsak-eloadas-hit-es-tudomany-viszonyarol">hit és tudomány viszonyáról szóló előadást</a> ne ezzel a mondattal kelljen befejezni: &#8220;Létezik köznapi, tudományos, technikai és erkölcsi igazság, s létezik Isten igazsága: a személyes emberi szeretet igazsága&#8221;. A szintézis bölcsessége szerint azonban a köznapi, tudományos és erkölcsi igazság is végső soron Isten igazsága, ezeknek gyökere Isten teremtő eszméi.</p>
<p style="text-align: justify;">Tehát az értelem sebére a gyógyszer természetes gyógyszer, de ez már csak az Egyház &#8220;gyógyszertárában&#8221; található meg, és az isteni Orvos munkatársainak erről sem szabad megfeledkezniük. A &#8220;tábori kórházban&#8221; a sebeket nem feltétlenül a 24 tomista tézis segítségével kell kezelniük, de az egész test, az Egyház egészsége szempontjából a krónikus betegségek gyógyítása sem nélkülözhető.</p></div>
    </div>
    
    <div class="article">
        <div class="title">Kinyilatkoztatás és emberi ismeret. 3.rész</div>
        <div class="categories">teológia</div>
        <div class="summary">Az egyik előző bejegyzésben láttuk, hogy a kinyilatkoztatás következtében az ember olyan ismeretekre tehet szert, amelyek nem az emberi megismerés természetes útját járva jönnek létre, azaz nem az érzékszervek adataiból indulnak ki. A kinyilatkoztatásban egy új út tárult fel: Isten &#8230; <a href="https://www.matthaios.hu/kinyilatkoztatas-es-emberi-ismeret-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-kinyilatkoztatas-es-az-emberi-ismeret-2-resz/">egyik előző bejegyzésben</a> láttuk, hogy a kinyilatkoztatás következtében az ember olyan ismeretekre tehet szert, amelyek nem az emberi megismerés természetes útját járva jönnek létre, azaz nem az érzékszervek adataiból indulnak ki. A kinyilatkoztatásban egy új út tárult fel: Isten szavakban beszélt nekünk önmagáról, üdvösségszerző tetteiről. Ez a közvetlenség azonban közvetítéssel is együttjár, Isten titkait emberi szavak, események, történések közvetítik felénk. A kinyilatkoztatás, mint Isten kifelé irányuló tevékenysége a teremtett világban található tevékenységektől gyökeresen különbözik, teljes egészében megérteni nem tudjuk. Ha Isten felől, a kiindulópontját nézzük, akkor ez a tevékenység nincs időhöz kötve, a tevékenység azonos az isteni lényeggel. A tevékenység eredményét, végpontját tekintve azonban ez időhöz kötött (lezárult az apostoli korral), eredményét tekintve pedig ez a hívő ismeret Istenről, Isten titkairól. Ez az ismeret még nem a dicsőség fénye (lumen gloriae) által megvalósuló színről-színre látás, még csak úton vagyunk efelé, az utat most a hit világossága világítja meg, amely azonban még a homállyal is együttjár, és amely az üdvösségben alakul át a dicsőség fényévé.  A természetes ismeret megszerzésére elegendőek az emberi értelem saját erői. A hit általi ismerethez azonban Isten különleges tevékenysége szükséges. <a href="https://www.matthaios.hu/kinyilatkoztatas-es-emberi-ismeret-1-resz/">Egy előző bejegyzésben</a> említettük, hogy a megismerésben az értelem valamilyen módon a megismert tárggyá lesz, befogadja a tárgyban lévő érthetőt, a tárgy formáját. A kinyilatkoztatáson alapuló, természetfölötti ismeretben az értelem részesedik Istenben, az isteni értelemben. Péter apostol második levele írja: &#8220;Így váltotta be nekünk legszebb és legnagyobb igéreteit, hogy ezek révén az isteni természet részeseivé legyetek&#8221; (1,4). Nyilvánvaló, hogy ilyen ismeret létrehozásához az értelem természetes képességei nem elégségesek, ehhez Isten természetfölötti segítsége szükséges. Ez már a hit motívumában is világosan látszik, mert a hit tartalmainak elfogadásakor az elsődleges motívum nem értelmünk természetes belátása, de még csak nem is a Szentírás, az Egyház tanításának az elfogadása. A hít alapmotívuma maga az Isten, az abszolút Igazság. A megszentelő kegyelem, a hit, a remény és a szeretet isteni erényei által már közvetlenül kapcsolódunk Istenhez, jóllehet ez a közvetlenség még nem járja át emberi képességeinket, földi életünkben szükségünk van az emberi szavak közvetítésére.</p>
<p style="text-align: justify;">A hitben kapott ismeret természetfeletti jellegének megfelelően végleges és változatlan, mert ez az ismeret nem a változó világból jön, hanem Istentől származik. Ugyanakkor az ismeret befogadói, a keresztény ember, az Egyház változnak. A kérdés az, hogy hogyan viszonylik a kinyilatkoztatás, a hit állandósága a befogadó változásához.</p>
<p style="text-align: justify;">Az emberi ismeret (mint minden más teremtett dolog) egyrészt megvalósultság, ténylegesség, de ugyanakkor lehetőség is a változásra: új vonások, újonnan megismert dolgok befogadására. (A változásról egy <a href="https://www.matthaios.hu/a-kozmologiai-ervek-3-resz/">régebbi bejegyzésben</a> volt szó.) Az ismeret lehetősége a ténylegességbe valamilyen ok, okok hatására megy át. Az okok közt szerepelhetnek a külső világból érkező érzékszervi adatok, amelyek elindítják az értelem tevékenységét, amely ezekből kiemelve az érthetőt, <em>intelligibile</em>-t, létrehozza a szellemi ismeretet. Nyilvánvaló, hogy a hit ismeretében ilyen lehetőség nincs, ilyen ható okok nem jöhetnek szóba. Ugyanakkor a hit ismerete az emberi értelemben nincs elszigetelve a többi ismerettől. A hit ismeretének lehetőségei között ott van az, hogy ez átjárhatja a többi ismereteket is, az ismeretek rangsorában az első helyet foglalhatja el. Ez nem azt jelenti, hogy például egy geometriai tételt a hit igazságaiból kell bizonyítani. Ez inkább egy szemlélet, egy látásmód megvalósulását jelenti, amely a természetes ismeretek mögött a teremtett, részesedett létet látja, a hit ismeretét azonban közvetlenül Istenre vonatkoztatja. Így a teremtett létre vonatkozó ismeretek fontosságukban, jelentőségükben a hit ismeretének rendelődnek alá. A legáltalánosabb szempont, a legfőbb rendező elv a hit ismerete lesz. A megtéréskor ez egy egyszeri történés, de ugyanakkor hosszú folyamat is.</p>
<p style="text-align: justify;">A hit ismerete tartalmazza a lehetőséget a rendszerezésre is. A kinyilatkoztatás forrásaiban különböző helyeken, különböző hitbeli tartalmakra vonatkozó kijelentéseket találunk. Ezek rendszerezésére a hit továbbadása folyamán már nagyon korán felmerült az igény. Így alakult ki a katekézis rendszerezett formája, sőt a teológia is. Megemlítjük még azt is, hogy a kinyilatkoztatott ismeretekből logikai következtetés segítségével kapott állítások is a kinyilatkoztatás részének tekinthetők. Azonban azoknak a gondolatmenetek az eredményei, amelyekben olyan feltételek is vannak, amelyek nem kinyilatkoztatott emberi ismeretből származnak, már nem minden teológus szerint tekinthetőek szoros értelemben véve kinyilatkoztatottnak. Ez a teológiai következtetések területe.</p>
<p style="text-align: justify;">Egyik <a href="https://www.matthaios.hu/az-istenrol-valo-beszed-az-analogia/">előző bejegyzésben</a> szó volt arról, hogy amikor Istenről beszélünk, akkor olyan szavakat, fogalmakat használunk, amelyek a véges (teremtett, részesedett) létezők világából származnak. Ezek a szavak, fogalmak ugyanabban az értelemben nem használhatóak Istenre, mint ahogyan a teremtett világra alkalmazzuk őket. Ennek ellenére, ezeknek a szavaknak, fogalmaknak Istenre alkalmazva is van jelentésük, tartalmuk: analóg értelemben állítanak valamit Istenről. Van tehát egy másik kapcsolat is a hit, a teológiai ismeret és a nem kinyilatkoztatott ismeretek között. Így például az &#8220;atya&#8221;, a &#8220;fiú&#8221; fogalmak az általános emberi ismeret fogalmai, amelyekkel kapcsolatban az általános emberi ismeret állításokat is tartalmazhat. Ilyen tapasztalatból vett állítás például az, hogy egy atya és egy fiú két különálló létező. Ez az állítás ilyen értelemben nyilván nem vihető át az Atya és Fiú isteni személyeire. Az &#8220;atya&#8221; és &#8220;fiú&#8221; fogalmak esetében azonban annak pontosabb megjelölése, hogy ezek milyen értelemben alkalmazhatóak az isteni személyekre és milyen értelemben nem, körülményesnek, hosszadalmasnak tűnhet. A középkori teológia az isteni személyek leírására egy másik fogalmat is használt, ez a fogalom pedig a viszony, a reláció filozófia fogalma volt. Egyik dolog viszonya egy másik dologhoz (pl. X szereti Y-t) a dolog járulékos tulajdonsága. A teremtett világban, a részesedett létben a viszony önállóan, dologtól függetlenül nem létezhet:  csak dolognak, szubsztanciának járulékos tulajdonságaként létezhet. A középkori (és mai) teológia szerint az isteni személyek olyan viszonyoknak, relációknak tekinthetők, amelyekhez nincs hordozó szubsztancia, amelyek szubsztancia nélkül léteznek (relatio subsistens).  A reláció fogalma is analóg értelemben alkalmazható az isteni személyekre, itt azonban az isteni személyekre vonatkozó értelmet határozottabban, egyszerűbben lehet elkülöníteni  a teremtettre vonatkozó jelentéstől. A <em>relatio subsistens</em> kifejezés az &#8220;Atya&#8221;, &#8220;Fiú&#8221;, &#8220;Szentlélek&#8221; nevek kicserélése valami másra? Nem, ez ezekkel együtt alkalmazható, semmit nem mond azokról a sajátosságokról, amelyet az egyes nevek jeleznek. Ez egy segédfogalom, amely használata esetén egyszerűbben fogalmazható meg az, hogy hogyan különül el az isteni személyekre vonatkozó jelentés a teremtett létezőkre vonatkozó jelentéstől. Lényegesen többet tudott Aquinói Szent Tamás az isteni személyekről, mint például Szent János apostol? Nem, csak Szent Tamás egy olyan fogalmat is használt, amely alkalmasabban fejezi ki azt a különbséget, amelynek Szent János is tudatában volt. Tehát beszélhetünk egy olyan fejlődésről is, amely abban áll, hogy a hit titkainak kifejezésére a régiekhez újabb kifejezéseket adunk hozzá, amelyek nem helyettesítik a régi kifejezéseket, csak ezek jelentését pontosabban megvilágítják.</p>
<p style="text-align: justify;">Olyan értelemben is lehet beszélni változásról fejlődésről, hogy különböző időkben a teljes kinyilatkoztatás más és más részei kerültek előtérbe. A keresztény ókort a legalapvetőbb szentháromságtani és krisztológiai kérdések foglalkoztatták. A kegyelemtan kérdései Szent Ágostonnál, a keresztény nyugaton kerültek fókuszba, majd a reformáció idején váltak ismét égető kérdésekké. Időnként arra is szükség volt, hogy a kinyilatkoztatás véglegessége az Egyház tanítóhivatalának határozott, dogma kimondásával megfogalmazott nyilatkozatában mutatkozzon meg.</p>
<p style="text-align: justify;">A fentiekben megpróbáltuk vázolni, hogy a kinyilatkoztatás tartalmának állandósága és változatlansága mellett  milyen lehetőségei voltak/vannak a változásnak, a fejlődésnek.</p></div>
    </div>
    
    <div class="article">
        <div class="title">Ferenc pápa, az ateista és a hülémorfizmus</div>
        <div class="categories">jegyzet</div>
        <div class="summary">Ferenc pápa újabb, Eugenio Scalfari-nak, a neves ateista újságírónak adott interjúja élénk érdeklődést keltett. Meg kell jegyeznem, hogy az interjú angol szövegét olvastam, de többen szóvá tették a fordítások nem megfelelő voltát, sőt még az olasz szöveg teljes pontosságával kapcsolatban &#8230; <a href="https://www.matthaios.hu/ferenc-papa-az-ateista-es-a-hulemorfizmus/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ferenc pápa újabb, Eugenio Scalfari-nak, a neves ateista újságírónak adott <a href="http://www.repubblica.it/cultura/2013/10/01/news/pope_s_conversation_with_scalfari_english-67643118/?ref=HREA-1">interjúja</a> élénk érdeklődést keltett. Meg kell jegyeznem, hogy az interjú angol szövegét olvastam, de többen szóvá tették a fordítások nem megfelelő voltát, sőt még az olasz szöveg teljes pontosságával kapcsolatban is <a href="http://wdtprs.com/blog/2013/10/tornielli-calls-into-question-accuracy-of-pope-francis-interview-fr-z-asks-a-serious-question/">merültek fel kételyek</a> (legutóbb <a href="http://kath.net/news/43136">az is kiderült</a>, hogy az interjú folyamán nem készült sem jegyzet, sem hangfelvétel, Scalfari, született 1924-ben, emlékezetből készítette el az újságcikket). Most is egy olyan részletre szeretném felhívni a figyelmet, amely nem keltett  nagy érdeklődést. Részlet az interjúból (saját fordításom a közzétett angol szövegből, az eredeti interjúhoz hasonlóan Scalfari szövege kövér betűkkel van írva):</p>
<blockquote>
<p style="text-align: justify; font-size: medium;">&#8220;&#8230;Azt kérdezem Öntől, mit gondol Ön a világ, valójában az univerzum, lényegéről. Ön bizonyára feltette ezt a kérdést saját magának, természetesen, mint bárki más, kik vagyunk, honnan jövünk, hová megyünk. Még a gyermekek is felteszik ezeket a kérdéseket. És Ön?&#8221;</p>
<p style="text-align: justify; font-size: medium;"><strong>Köszönöm ezt a kérdést. A válasz ez: én a Létezőben (Being) hiszek, azaz abban a &#8220;szövedékben&#8221;, amelyből a formák, a testek előugranak.</strong></p>
<p style="text-align: justify; font-size: medium;">&#8220;Én Istenben hiszek, nem a katolikus Istenben, nincs katolikus Isten, csak Isten van, és hiszek Jézus Krisztusban, megtestesülésében. Jézus az én tanítóm és pásztorom, de Isten, az Atya a fény és a Teremtő. Ez az én Létezőm. Azt gondolja, hogy nagyon messze vagyunk egymástól?</p>
<p style="text-align: justify; font-size: medium;"><strong>Különbözik a gondolkodásunk, de hasonlóak vagyunk, mint emberi lények, amelyeket tudatlanul mozgatnak ösztöneink, amelyekből impulzusok, érzések és akarat, gondolkozás és értelem lesz. Ebben hasonlóak vagyunk.</strong></p>
<p style="text-align: justify; font-size: medium;">Meg tudná határozni, Ön számára mi a Létező?&#8221;</p>
<p style="text-align: justify; font-size: medium;"><strong>A Létező az energia gyára (<strong>fabric of energy)</strong>. Kaotikus, de elpusztíthatatlan energia és örök káosz. Ebből az energiából f<strong>ormák ugranak elő</strong>, amikor ez eléri a robbanás szintjét. A formáknak megvannak a saját törvényeik, mágneses mezeik, kémiai elemeik, amelyek véletlenszerűen kapcsolódnak, fejlődnek és végül megszűnnek, de az energiájuk nem pusztul el. Az ember valószínűleg az egyetlen olyan állat, aki gondolkozni tud, legalábbis bolygó- és csillagrendszerünkben. Azt mondtam, hogy ösztönök és vágyak mozgatják, de hozzátenném, hogy az emberben megvan a káosz rezonanciája, a káosznak valamilyen visszhangja, hívása.</strong></p>
<p style="text-align: justify; font-size: medium;">&#8220;Rendben van. Nem akartam, hogy  filozófiájának összefoglalását adja, ez elég nekem. Az én szempontból Isten az a fény, amely megvilágítja a sötétséget, még akkor is, ha ezt nem oszlatta szét, és az isteni fény egy szikrája mindegyikünkben megvan. Emlékszik, levelemben írtam, hogy a mi fajtánknak vége lesz, de Isten fényének nem lesz vége, és akkor minden lelket át fog járni, és ez lesz minden mindenkiben.&#8221;</p>
</blockquote>
<p style="text-align: justify;">Scalfari nem szaktudós, de a mai fizika területén némi tájékozottságot árul el. Érdekes, a <em><a href="http://hu.wikipedia.org/wiki/Arisztotel%C3%A9sz_filoz%C3%B3fi%C3%A1ja#A_h.C3.BCl.C3.A9morfizmus_tana">hülémorfizmusra</a></em> emlékeztető utalása az energia (káosz) és a formák kettősségéről. Szerinte az elpusztíthatatlan energiából különböző formák ugranak elő, amelyek fejlődnek végül megszünnek. Figyelemreméltó az is, hogy magát a létezést a kaotikus, de elpusztíthatatlan energiával azonosítja. Ferenc pápa számára a létezés maga az Isten. Isten megvilágítja a sötétséget, de azt teljesen nem oszlatja el. Felmerül a kérdés, mi ez a sötétség.</p>
<p style="text-align: justify;">Úgy tűnik, hogy az interjúnak ebben a szakaszában a beszélgetők nem találtak igazán egymásra, az eltérő álláspontok mélyebb megbeszélése, esetleges közelítése elmaradt. Ez végülis nem meglepő, hiszen a téma további elmélyítése a filozófia irányába vezetett volna, amely területen a beszélgetők egyike sem szakember (egy <a href="https://www.matthaios.hu/ferenc-papa-es-a-tomistak/">előző bejegyzésben</a> idéztem Ferenc pápát, aki sajnálja, hogy a filozófiát rossz tankönyvekből tanulta). Most csak két megjegyzést teszünk az interjú fenti részletével kapcsolatban.</p>
<p style="text-align: justify;">Az első megjegyzés csak egy pontosítás, a &#8220;létező&#8221; (being, ens) szó használatára vonatkozik. Scalfari az energiát tekinti létezőnek, amelyből a különböző formák előugranak, Ferenc pápa pedig Istent. Mindkét értelmezés szűkíti a létező filozófiai fogalmát. Hiszen az ember, aki Scalfari szerint egy energiából előugrott forma, tehát több mint egyszerűen az energia, ugyancsak létezik, tehát ő is létező. Hasonlóan nem lehet a létező fogalmát csak Istenre korlátozni, mert a teremtett világ is létezik. Ezeket a korlátozásokat némileg megyarázza az, hogy olyan létezőkről beszélnek, amelyekben hisznek.</p>
<p style="text-align: justify;">A második, a lényegesebb megjegyzés arra vonatkozik, hogy a <em>hülémorfizmus</em>, az anyagi létezők anyagból és formából való összetettségének gondolata, a természettudományok, elsősorban a fizika értelmezéseként mennyire a &#8220;levegőben van&#8221;. Az anyagi létezőknek erről az összetettségéről már beszéltünk az ember <a href="https://www.matthaios.hu/az-ember-test-es-lelek-1-resz/">testből és lélekből való összetettségével  kapcsolatos bejegyzésekben</a>. Most, W. Norris Clark S.J. kitűnő könyvét <a class="footnote" href="https://www.matthaios.hu/feed/?paged=23#note-685-1" id="return-note-685-1" title="W. Norris Clark S.J.: The One and the Many. Contemporary Thomistic Metaphysics"><sup>1</sup></a> is használva, röviden ismét foglalkozunk a <em>hülémorfizmus</em> kérdésével. Az arisztotelészi-tomista filozófia az anyagi létezés két alapvető tapasztalatát az anyag-forma fogalompár segítségével  világítja meg, teszi érthetővé. Az egyik ilyen tapasztalat az, hogy az anyagi létezők egyes csoportjainak tagjai között lényeges megegyezéseket és eltéréseket találunk. Ilyen megegyezés az, hogy a létezők egy csoportjának minden tagjáról állíthatjuk, hogy ember, elektron stb. Ez az megegyezés az emberek esetében alapjául szolgál olyan fogalmaknak is, mint például az &#8220;emberi jogok&#8221;, az &#8220;emberi méltóság&#8221; fogalmai. Ugyanakkor a csoportok tagjai nem azonosak egymással, eltérnek egymástól, hiszen például két ember két önállóan létező ember.</p>
<p style="text-align: justify;">Megegyezés és eltérés ugyanarról a dologról ugyanabból a szempontból egyszerre nem állítható, mert ez nem felelne meg az ellentmondás elvének. Az anyagi dolgokban azonban fizikailag nem lehet szétválasztani az megegyező részt az eltérő résztől. Ezért ez a két rész nem fizikailag, hanem metafizikailag válik el egymástól. A metafizikai különbség itt azt jelenti, hogy két rész valós különbségéről van szó, de ezek fizikailag nem szétválaszthatóak, mert együtt járnak, egymást feltételezik, kiegészítik. Egyik magyarázza a megegyezést, másik az eltérést. A két, egymást kiegészítő rész viszonyának a megvilágítására egy emberi tevékenységet, a szobrász tevékenységét szokták használni. Tegyük fel, hogy egy szobrász két, pontosan ugyanolyan szobrot készít márványból. A két szoborban van megegyezés és van eltérés is. Az eltérés magyarázata az anyag, a márvány. Ez teszi lehetővé, hogy két szobor legyen, hiszen a térben ezek különböző helyeket foglalnak el. A megegyezés elve viszont a forma, hiszen mind a két szobor formája ugyanaz. A márvány képviseli a szobrász számára a lehetőséget, ez azonban a szobor formája nélkül csak egy darabja az anyagnak. A forma teszi a szobrot azzá ami, de a szobor formája anyag nélkül, önmagában nem létezik, csak a szobrász képzeletében.</p>
<p style="text-align: justify;">Ezt az analógiát általánosan alkalmazva az anyagi létezőkre, megkapjuk azt a két összetevőt, amely minden anyagi létezőt jellemez. Önmagában az anyag határozatlan, csak lehetőséget képvisel valamilyen forma befogadására. Ha a &#8220;mi az anyag&#8221; kérdésre legáltalánosabban akarunk válaszolni, akkor azt kell mondanunk, hogy valamilyen forma befogadásának a képessége. A tapasztalható valóságban nem találkozunk &#8220;tiszta&#8221;, forma nélküli anyaggal, az anyag számunkra mindig csak valamilyen forma által megformázva tapasztalható meg. Az összetételben az anyag képviseli a lehetőséget (potentia), a forma a meghatározottságot, megvalósulást (actus). A tiszta anyag, az ősanyag, <em>a materia prima</em> létezéséhez csak a metafizikai reflexió vezet el, fizikailag ez nem megtapasztalható. Önálló létezőként a tölünk független valóságban nem található meg, önálló létet csak értelmünk fogalmában nyer, amely viszont utal az anyagi létező valóságos összetevőjére. A latin kifejezéseket használva, az anyagi létezőt a <em>materia prima</em> és a <em>forma substantialis</em> összetevőkből való összetettség jellemzi. Az arisztotelészi-tomista metafizika a &#8220;forma&#8221; szót tágabb értelemben is használja, ez tulajdonképpen bármilyen meghatározottságot jelenthet. Így egy létező meghatározott tulajdonságait is formáknak nevezik tágabb értelemben, valakinek a 170 centiméteres magassága is nevezhető formának. A <em>forma substantialis</em>, a lényegadó forma viszont nem ilyen &#8220;járulékos&#8221; forma, hanem az, ami az anyagot azzá teszi, ami a dolog. Az itt és most jelenlévő anyagot kutyává a kutya forma teszi. Frakk kutya azonban nem egy általában vett kutya,  Frakk  most éppen az ajtó előtt ül. Individualitását Frakk annak köszönheti, hogy a kutya forma által megformázott anyag mennyiséggel, térbeli kiterjedéssel rendelkezik (materia quantitate signata), ezért a hely, amelyet elfoglal lehetőséget ad az individuációra, ezt a helyet most csak Frakk foglalhatja el, más nem. Ezért mondják a tomisták: <em>materia est principium individuationis, </em>az anyag az egyediesülés elve. Ebből az is következik, egy konkrét egyed a lényegadó forma,  például kutya forma, összes lehetőségeit nem meríti ki, más kutyák is lehetségesek <a class="footnote" href="https://www.matthaios.hu/feed/?paged=23#note-685-2" id="return-note-685-2" title="Megjegyezzük, hogy a Szent Tamás negyedik útját tárgyaló bejegyzésben említett lényeg az anyagból és formából összetett létező lényegét, mivoltát jelenti, ez tehát magában foglalja az anyagot és a formát is."><sup>2</sup></a>.<em><br />
</em></p>
<p style="text-align: justify;">A másik tapasztalat, amelyet az anyag-forma fogalompár érthetővé tesz, az állandóság és változás tapasztalata bizonyos átalakulásokban. Tapasztaljuk például, hogy élőlények keletkeznek, megszűnnek létezni. A keletkezés előtt azonban már ott volt valami, amiből a keletkezés történt, hasonlóan a megszűnés után is ott marad valami, ami más formákban létezik tovább. Ez az állandó valami az anyag, amely más formákat felvéve továbbra is létezik.</p>
<p style="text-align: justify;">A következő bejegyzésben arról lesz szó, hogy az anyag-forma fogalompár hogyan használható a fizika filozófiai értelmezésében.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-685-1">W. Norris Clark S.J.: The One and the Many. Contemporary Thomistic Metaphysics <a href="https://www.matthaios.hu/feed/?paged=23#return-note-685-1">&#8617;</a></li><li id="note-685-2">Megjegyezzük, hogy a <a href="https://www.matthaios.hu/a-negyedik-ut-1-resz/">Szent Tamás negyedik útját tárgyaló bejegyzésben</a> említett lényeg az anyagból és formából összetett létező lényegét, mivoltát jelenti, ez tehát magában foglalja az anyagot és a formát is. <a href="https://www.matthaios.hu/feed/?paged=23#return-note-685-2">&#8617;</a></li></ol></div></div>
    </div>
    
    <div class="article">
        <div class="title">Fizika és hülémorfizmus. 1.rész</div>
        <div class="categories">filozófia</div>
        <div class="summary">Az előző bejegyzésben Ferenc pápa egyik interjújával kapcsolatban, felhívtuk a figyelmet az ateista újságíró egy érdekes megjegyzésére. Ebben Scalfari arról beszélt, hogy a különböző formák, amelyeknek &#8220;megvannak a saját törvényeik, mágneses mezeik, kémiai elemeik&#8221;, az örök és elpusztíthatatlan energiából (amely egyben &#8230; <a href="https://www.matthaios.hu/fizika-es-hulemorfizmus-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/ferenc-papa-az-ateista-es-a-hulemorfizmus/">előző bejegyzésben</a> Ferenc pápa egyik interjújával kapcsolatban, felhívtuk a figyelmet az ateista újságíró egy érdekes megjegyzésére. Ebben Scalfari arról beszélt, hogy a különböző formák, amelyeknek &#8220;megvannak a saját törvényeik, mágneses mezeik, kémiai elemeik&#8221;, az örök és elpusztíthatatlan energiából (amely egyben káosz is) jönnek létre. Ez az elképzelés emlékeztet az arisztotelészi-tomista filozófia – előző bejegyzésben ismertetett – anyagból és formából való összetettséget valló álláspontjára (hülémorfizmus). Az elsődleges anyagnak, a <em>materia prima</em>-nak Scalfari elképzelésében az energia, a káosz felelne meg. A tomista felfogás szerint azonban az elsődleges anyag (materia prima) csak valamilyen forma befogadásának képessége. Kérdés, hogy ehhez képest az energia nem jelent-e már valamilyen formát.</p>
<p style="text-align: justify;">A formák sokaságával kapcsolatban meg kell jegyeznünk, hogy a tomizmus szerint egy létező esetében csak egyetlen lényegadó forma (forma substantialis) lehetséges. Ez a tomisták szerint azért van így, mert a lényegadó forma biztosítja a létező ontológiai egységét, több ilyen forma esetében már nem egy létező ontológiai egységéről lenne szó, hanem több létezőből álló aggregátumról, rendszerről. (A Boldog Duns Scotus Jánost követő iskola szerint például az embernek két lényegadó formája van: az egyik a lélek, a másik pedig a test formája. A tomisták szerint <a href="https://www.matthaios.hu/az-ember-test-es-lelek-2-resz/">a lélek a test formája</a>.) Az alacsonyabb rendű formák azonban beépülhetnek a magasabb rendű formákba. Ilyenkor az alacsonyabb rendű forma már nem lesz lényegadó forma, de ez nem jelenti azt, hogy a forma sajátos lehetőségei, tevékenységei is megszűnnek. Arról van szó, hogy ezek most a magasabb, lényegadó forma által megvalósított egységen belül vannak, működnek. Így az atomba beépülő elektron, a protonba beépülő kvark elvesztik lényegadó formájukat, egy magasabb egység részei lesznek. Amikor tehát az interjúban formákról van szó, nem kell feltétlenül lényegadó formákra gondolnunk, hanem gondolhatunk például egy, emberi testbe beépült részecske (már nem lényegadó) formájára is. A lényegadó forma fogalma egyébként összefüggésben van egy másik filozófiai fogalommal, a szubsztancia fogalmával is. (A szubsztancia fogalmáról a blogon az <a href="https://www.matthaios.hu/az-eucharisztikus-jelenlet/">eukarisztikus jelentléttel</a> kapcsolatban volt szó.)  A szubsztanciát, a magánvalót anyagi létezők esetében az jellemzi, hogy ez lényegadó forma által megformált anyag, és mint ilyen alanya a különböző tulajdonságoknak, képességeknek, cselekedeteknek, mások cselekedetei &#8220;elszenvedésének&#8221;. A szubsztancia által megvalósított egység tehát összefügg a lényegadó forma által megvalósított egységgel. Az ontológiai értelemben vett egységen kívül azonban vannak lazább egységek is. Ilyen egység például egy rendszer vagy valamilyen aggregátum egysége. Egy hegy például valószínűleg nem tekinthető szubsztanciának és így nincs lényegadó formája sem. Itt inkább különböző szubsztanciák valamilyen lazább együttlétéről van szó. Az univerzumban a szubsztanciák és ezzel együtt a lényegadó formák jelenléte a &#8220;végeken&#8221; szembetűnőbb, mert itt találkozunk olyan egységekkel, amelyek ontológiaiak, tehát nem valamilyen aggregátumról, rendszerről van szó.  Az egyik ilyen &#8220;vég&#8221; az ember, aki az egységnek olyan intenzív megnyilvánulása, amelyet az emberi lélek, mint lényegadó forma tesz lehetővé. A másik szélen az elemi részecskék, atomok, molekulák vannak, ahol ugyancsak szoros egység tapasztalható. (A kvarknak például már része sem lehet.)</p>
<p style="text-align: justify;">Visszatérve az eredeti interjú megjegyzéséhez, a fizika útja az utolsó évszázadban kétségtelenül érdekes volt. Az anyag egyre mélyebb rétegeinek kutatása folyamán a fizika egyre közelebb került az elsődleges anyaghoz, a <em>materia prima</em>-hoz. Láttuk az előző bejegyzésben, hogy a <em>materia prima</em> a fizika, mint kisérleteken alapuló tudomány számára nem megismerhető, ez a létezőnek metafizikai összetevője. Ugyanakkor a fizika, egyrészt az elemi részecskék kutatása során, másrészt az ősrobbanás zéró pontját egyre jobban megközelítő időpillanatok fizikai viszonyainak rekonstruálása folyamán olyan &#8220;formákat&#8221; tárt fel, amelyek egyre közelebb vannak a <em>materia prima</em> teljes formátlanságához, tiszta lehetőségéhez. Így például ezek a formák egyre kevesebb alacsonyabbrendű, beépülő formát tesznek lehetővé.   Átvitt értelemben azt is mondhatnánk, hogy a fizika által felfedezett (vagy sokszor csak elképzelt) formák közelítik, de soha el nem érik a <em>materia prima vagy</em> az ősrobbanás szingularitását. (A szingularitás matematikai értelemben egy olyan pontot jelől, amelyen egy függvény nincs értelmezve, de ez a pont megközelíthető olyan pontokkal, amelyeken a függvény értelmezett, de ezek a pontok a szingularitást soha nem érhetik el.)  Ezeknek az eredményeknek az értelmezésében néha megmutatkozik a filozófiai háttér hiánya. Egyik véglet az, amikor a megjelenő formákat, az elemi részeket makróvilágunk kategóriáival jellemzik, és arról beszélnek például, hogy az elemi részecske &#8220;kaotikus és őrült táncot jár&#8221;. A másik véglet az, amikor a fizikai valóságot teljesen megismerésünkhöz kötik, és úgy vélik, hogy ez megismerésünktől függetlenül nem is létezik. Az is jellemző vélemény, hogy  mindennapi világunkat, a &#8220;makrovilágot&#8221; nem tekintik igazi realitásnak: ez csak a nem tudós, hétköznapi ember világa. Ennek persze ellentmond az a – tudósok által is folytatott – gyakorlat, amely szerint például nem szoktak abból gondot csinálni, hogy az étteremben  megrendelt pizza a szomszéd asztalon lévő valamelyik tányéron is ott lehet, mert elemi részecskékkel előfordulhat az, hogy egyszerre több helyen is vannak.</p>
<p style="text-align: justify;">A fenti problémák jól látszanak a kvantummechanika értelmezésének máig lezáratlan kérdésében. Az elemi részecskét viselkedését a kvantummechanika közel kilencven éve felfedezett  hullámegyenlete írja le. Az egyenlet megoldásai azonban nem a részecske helyét, sebességét vagy egyéb tulajdonságait adják meg az idő függvényében, hanem egy valószínűségeloszlást, amely azt mondja meg, hogy egy adott mérési érték (pl. sebesség) milyen valószínűséggel következhet be. A mérés eredménye azonban mindig egy konkrét érték, tehát ilyenkor a valószínűségeloszlás helyett mindig konkrét mérési értéket kapunk. Az ismételt mérések eredményei összességükben viszont már a valószínűségeloszlást követik. A jelenség egyszerűen szemléltethető. A mérés előtti állapot hasonlítható egy érme feldobása előtti állapothoz. A kísérlet, az érme feldobása és leesése két értéket adhat kimenetelként: ez lehet <em>fej</em> vagy <em>írás. </em>A  valószínűségek eloszlás ebben az esetben nagyon egyszerű: a két eredmény bármelyike 1/2 valószínűséggel következhet be. Ez tehát a &#8220;mérés előtti&#8221; helyzet, eloszlás. A mérés, az érme feldobása után azonban a két érték valószínűségének ez az eloszlása &#8220;összeomlik&#8221;, átmegy a mérés eredményeként kapott egyik állapot (pl. <em>fej</em>) bekövetkezését jelentő 1 valószínűségbe, míg a másik állapot valószínűsége 0 lesz. Ha azonban elég sokáig folytatjuk az érme feldobását, azt tapasztaljuk, hogy nagyjából ugyanannyiszor kapunk <em>fej</em> és <em>írás</em> állapotot. Az elemi részecske (például elektron) esetében is hasonló a helyzet, csak itt az eloszlás nem ilyen egyszerű, leírása matematikailag bonyolultabb (például végtelen lehetséges mérési érték lehet). A kísérlet elvégzésekor azonban hasonló &#8220;összeomlás&#8221; történik: a valószínűségeloszlás egy konkrét mérési értékbe megy át. Megjegyezzük azonban, hogy míg az érme feldobása esetében, ha pontosan ismernénk a feldobás viszonyait, körülményeit, akkor pontosan meg tudnánk határozni az eredményt, a kvantummechanika esetében azonban az eredmény pontos meghatározásának lehetetlensége nem a pontos ismeret hiányából adódik, ez az elmélet lényegéhez tartozik. A kvantummechanika fenti, szokatlan eljárásának az értelmezése kérdéseket vet fel. Ilyen kérdés például az, hogy mennyire kell valóságosnak tekinteni egy elemi részecskét, pl. elektront, van-e értelme a kísérletektől, megfigyelésektől függetlenül ilyen létezőről, valóságról beszélni, hogyan egyeztethető össze a &#8220;furcsa&#8221;, statisztikus viselkedés hétköznapi világunk tapasztalataival stb.</p>
<p style="text-align: justify;">A fenti kérdések megválaszolására irányuló kisérletekben segíthet az elemi részecske &#8220;ontológiai elemzése&#8221;: milyen értelemben tekinthető ez létezőnek, hogyan viszonyul létezése a mi megszokott hétköznapi világunk, makróvilágunk létezéséhez. Ennek érdekében azonban először azzal kell foglalkoznunk, hogy általában véve a fizika fogalmai hogyan viszonyulnak a valósághoz. Erről lesz szó röviden a következő bejegyzésben.</p></div>
    </div>
    
    <div class="article">
        <div class="title">Fizika és hülémorfizmus. 2.rész</div>
        <div class="categories">filozófia</div>
        <div class="summary">Az előző bejegyzés folytatásaként, ebben a bejegyzésben először azzal foglalkozunk, hogy általában a fizikai ismereteknek milyen a viszonya a valósághoz, a tapasztalati világhoz. Ezzel a témával két tomista beállítottságú vagy tomizmussal szimpatizáló matematikus, fizikus is foglalkozott könyvében: Wolfgang Smith és Anthony &#8230; <a href="https://www.matthaios.hu/a-fizika-es-a-hulemorfizmus-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/fizika-es-hulemorfizmus-1-resz/">előző bejegyzés</a> folytatásaként, ebben a bejegyzésben először azzal foglalkozunk, hogy általában a fizikai ismereteknek milyen a viszonya a valósághoz, a tapasztalati világhoz. Ezzel a témával két tomista beállítottságú vagy tomizmussal szimpatizáló matematikus, fizikus is foglalkozott könyvében: Wolfgang Smith <a class="footnote" href="https://www.matthaios.hu/feed/?paged=22#note-710-1" id="return-note-710-1" title="Wolfgang Smith: Quantum Enigma. Finding the Hidden Key"><sup>1</sup></a> és Anthony Rizzi <a class="footnote" href="https://www.matthaios.hu/feed/?paged=22#note-710-2" id="return-note-710-2" title="Anthony Rizzi: The Science before Science. Guide to Thinking in the 21st Century"><sup>2</sup></a>. Ezelőtt azonban érdemes röviden áttekinteni, hogy egyáltalán milyen nagy területei is vannak a létezésnek.</p>
<p style="text-align: justify;">A tomista iskola szerint két területről beszélhetünk. Az első terület a tőlünk független, általunk érzékszervi adatokból kiindulva megismerhető valóság, az anyagi valóság területe. A második terület az a létezés, amely szerint fogalmaink, ismereteink léteznek értelmünkben. Ez a létezés nem független az előző létezéstől, mégis különbözik tőle, mert itt a megismert formák nem anyagi valóságukban léteznek, ezek értelmünknek adnak határozott tartalmat. Létrejöttükben ugyan függnek az anyagi valóságtól, mégis valamilyen értelemben ezektől különböző, önálló létet nyernek az értelem ismeretében. Ez legjobban talán a matematika tárgyain keresztül szemléltethető. A kettes szám például a matematika számára önálló létezőként jelenik meg, ugyanakkor az anyagi valóságban önmagában létező (szubzisztens) kettes szám nincs, de van két alma, két fa stb. Az értelem képes az anyagi világban gyökerező objektumokat manipulálni, kiterjeszteni, általánosítani, és így eljuthat olyan objektumokhoz is, amelyeknek már közvetlen megfelelőjük nincs az anyagi világban. Így jön létre a matematika világának páratlan gazdagsága. Ez a gazdagság arra késztet több matematika filozófiájával is foglalkozó matematikust, hogy a létezők előbb említett két tartományához még egy harmadik tartományt is hozzáfűzzenek: a matematikai objektumok önállóan létező, platoni világát.   Az egyik legismertebb &#8220;&#8221;platonista&#8221; Roger Penrose, matematikus és elméleti fizikus, akinek több könyve megjelent magyar fordításban is <a class="footnote" href="https://www.matthaios.hu/feed/?paged=22#note-710-3" id="return-note-710-3" title="Roger Penrose: A császár új elméje"><sup>3</sup></a>.  Isten létezéséig eljutva, a tomista filozófia számára is van egy harmadik tartomány: ezek az isteni értelem kívülről, teremtmények által természetes úton megismerhető tartalmai: Isten teremtő eszméi. A teremtő eszmékről az angyaloknak közvetlenebb, tisztán szellemi jellegű ismeretük van. Az ember ezek ismeretére csak az érzékszervek adatainak feldolgozása által, a homállyal megküzdve, kevesebb világossággal, a teljesség nagyobb hiányával jut el.</p>
<p style="text-align: justify;">Visszatérve a fizikai fogalmakhoz, ismeretekhez, törvényekhez, ezek önállóan csak az emberi értelemben léteznek, de a valóságra utalnak: a valóság (bizonyos mértékig) ezeknek megfelelően viselkedik. A fizikai fogalmak kialakulásában alapvető fontosságú az elvonás, az absztrakció. A fizikai absztrakció folyamán szegényedik az anyagi valóság, eltekintünk a valóság konkrétumaitól, a valóságban található tárgyak tulajdonságainak jelentős részétől, ezeket kizárjuk a fogalom tartalmából. Így válik lehetővé, hogy fogalmaink bizonyos általánossághoz jussanak. A tömeg klasszikus fizikából vett fogalma nem tartalmazza a kezemben lévő alma színére, ízére vonatkozó információkat, ugyanakkor viszont a fogalom segítségével a tömegvonzásra vonatkozó, minden anyagi létezőre érvényes törvényeket lehet megállapítani. Ezeknek a törvényeknek a kezemben lévő alma is engedelmeskedik, mert a fizika szerint neki is van tömege, amelyről érzékszerveim által is meggyőződhetek, mert az alma nyomja a kezemet. A tömeg (pontosabban a nehézségi erő) fizikai fogalma ennek az érzetnek a magyarázatát is megadja, és alkalmat ad arra, hogy ezt mérésekkel számszerűsítsük. Azt is mondhatjuk, hogy a fizika elsősorban az anyagi világ olyan formáival foglalkozik, amelyek nem a közvetlenül tapasztalható világ lényegadó formái, hanem ezeknél alacsonyabb szintű formák, amelyek beépülve a lényegadó formákba, ezek viselkedését részben meghatározzák.</p>
<p style="text-align: justify;">Egy másik jellemzője a fizikának az anyagi létező mennyiségi és mérhető vonásaira való koncentrálás. A fizika az anyagi létezőket a mennyiségi vonatkozások oldaláról próbálja megérteni, és ezen a területen óriási eredményeket ért el, beleértve a fizikára támaszkodó technológiai fejlődést is. A mennyiség az anyagi létezők alapvető kategóriája, de az anyagi létezők mégsem oldhatóak fel teljesen a mennyiségi vonatkozásokban. A valóságban a legfontosabb kategória nem a mennyiség, hanem a magánvaló, a szubsztancia, amelynek mennyisége a mennyiség.</p>
<p style="text-align: justify;">Az is érdekes, hogy eleinte a fizikai fogalmak szorosabban kapcsolódtak tapasztalati világunk szubsztanciáihoz: ezek és ezek tulajdonságainak az absztrakciójáról volt szó. Az elemi részecskék esetében azonban a helyzet más: például elektront úgy igazából még senki sem látott. A fizika fogalmai között megjelentek olyan fogalmak, amelyek már nem tapasztalati világunk valamely szubsztanciájához rendelt tulajdonságokra vonatkoznak, hanem új szubsztanciák, molekulák, atomok, protonok, neutronok, elektronok stb. létezését tételezik fel. Az elektron és más elemi részecskék esetében a kísérleti bizonyitékok alapján ésszerű az a feltevés, hogy ezek nemcsak fizikai fogalomként léteznek, hanem ténylegesen léteznek az anyagi világban is. Előfordulhat azonban, hogy lényegüket és tulajdonságaikat a fizikai fogalom csak korlátozott mértékben tartalmazza. Az is fontos eltérés, hogy a fizika nem mindig képes figyelembe venni, hogy az elemi részecskék a valóságban elsősorban érzékszerveink által megtapasztalható szubsztanciák beépült részei, tehát legtöbbször nem teljesen önálló létezők.</p>
<p style="text-align: justify;">A valóság és a fizika leginkább a kísérletekben találkozik egymással. A kvantummechanikai kísérletek jelentős részében arról van szó, hogy energia közlésével egy elemi részecske, legyen ez a továbbiakban egy elektron, kiszakad valamilyen szubsztanciából, önálló szubsztanciaként megindul egy olyan úton, amely valamilyen detektorban fejeződik be, ahol a részecske ismét része lesz valamilyen szubsztanciának. (Az is előfordulhat, hogy a részecske egy másik szubsztanciával való találkozás után önálló szubsztancia marad, de az állapotát jellemző valószínűségeloszlás &#8220;összeomlik&#8221; és egy teljesen új eloszlás fogja ezután jellemezni.) Metafizikai szempontból ez az út úgy jellemezhető, hogy a kiszakadáskor az elektron anyagát a beépült forma helyett egy lényegadó forma fogja megformálni, az elektron önálló szubsztancia lesz. A lényegadó forma a detektorban cserélődik le ismét valamilyen beépülő formára, az elektron megszünik önálló szubsztancia lenni, ismét egy másik szubsztancia része lesz. Az elektron kiszakadása hasonlít ahhoz, amikor egy (sokszor már csak biológiai értelemben) élő donorból transzplantáció céljából kivesznek egy szervet, ezt elszállítják a transzplantáció helyére, majd ott beültetik egy másik szervezetbe. A szerv a kivételkor önálló szubsztanciává válik, kiszakad a donor által megvalósított egységből, majd a beültetéskor elveszíti önállóságát, ismét egy szervezet része lesz. Az elektron állapotát az út folyamán a Schrödinger-egyenlet írja le, azonban szokatlan módon az egyenlet megoldásai nem azt mondják meg például, hogy hol van az elektron az adott időpontban, mekkora éppen a sebessége. Ehelyett csak arról tájékoztatnak (kissé leegyszerűsítve), hogy mekkora a valószínűsége annak, hogy éppen egy adott helyen van az elektorn, mekkora annak a valószínűsége, hogy az elektron sebessége egy adott érték. A megérkezéskor az elektronnak már konkrét helyzete lesz, sebessége felvesz egy konkrét értéket, az előbbi valószínűségeloszlás pedig abban fog megnyilvánulni, hogy sok elektron esetében a mért értékek eloszlása ezt fogja követni.</p>
<p style="text-align: justify;">Az egyik, <a href="https://www.matthaios.hu/a-negyedik-erv-2-resz/">Aquinói Szent Tamás negyedik útjáról szóló bejegyzésben</a> láttuk, hogy a létezők a létezés fokozatai szerint nem egyformák. Az ember, összehasonlítva a többi létezővel, a megvalósultság, az önállóság, a létezés magasabb fokán áll, mert például nincs benne lehetőség arra, hogy más szubsztanciákba épüljön be, más formák fogadják be. Az állati létezésben már van lehetőség arra, hogy ez az emberi lélek által legyen megformálva, a növényi, vegetatív létezés funkciói pedig megvannak az állatban is. Az elemi részecskék még alapcsonyabb szintet képviselnek, mert ezek még több dologba épülhetnek be, még több dolognak lehetnek részei. Ezeket, mint létezőket tehát a kisebb megvalósultság és a sokmindenre nyitott lehetőség jellemzi. Az elemi részecskék ugyan nem az elsődleges anyag, a <em>materia prima</em> megvalósultságtól mentes, teljesen tiszta lehetőségét képviselik, mégis közelebb vannak ehhez. Képletesen szólva azt is mondhatnánk, hogy létezésük ugyan valós létezés, de összehasonlítva más létezőkkel, ez a létezés &#8220;árnyékszerűbb&#8221;.</p>
<p style="text-align: justify;">Ez az árnyékszerűbb (de azért valós) lét magyarázhatja például azt, hogy a kvantummechanika a kisérletben mozgó részecske (elektron) állapotát csak a lehetőségekre utaló valószínűségeloszlással tudja jellemezni. Amikor azonban ez a lét találkozik tapasztalati világunk nagyobb megvalósultságot hordozó létezőjével (kisérleti berendezés), ennek részévé válhat, a lehetőség átmegy valamilyen megvalósultságba, a mérés eredménye például már konkrét hely, sebesség adat lesz. (Ezek együttes mérése teljes pontossággal a Heisenberg-féle bizonytalansági reláció miatt nem lehetséges, de ez témánk szempontjából most nem érdekes.) Annak a ténynek a megértéséhez is ad talán szempontot ez a felfogás, hogy az ismételt mérések eredményei követik a Schrödinger egyenlet megoldásából kapott valószínűségeloszlást. Ha az elemi részecske, például elektron valamely szubsztanciába való beépülésére több lehetőség van, akkor ezeknek a lehetőségeknek a megvalósulása követheti az eloszlást, így egy ernyő esetében különböző helyekre történhet az elektron becsapódása, ezek a becsapódások összeségükben pedig az eloszlást tükrözik. Egyébként a fizikusok jelentős része (így például Lee Smolin <a class="footnote" href="https://www.matthaios.hu/feed/?paged=22#note-710-4" id="return-note-710-4" title="Lee Smolin: Mi a gubanc a fizikával?"><sup>4</sup></a>, Roger Penrose) nem tekinti véglegesnek és teljesen lezártnak a kvantummechanika jelenlegi állapotát.</p>
<p style="text-align: justify;">Azt a kérdést is fel lehet vetni, hogy előfordulhat-e az, hogy egy elemi részecskének, mint önálló szubsztanciának ne legyen meghatározott helye. Az <a href="https://www.matthaios.hu/fizika-es-hulemorfizmus-1-resz/">előző bejegyzésben</a> említettük, hogy az anyag meghatározása az lehet, hogy ez lényegadó formák befogadásának a képessége, és a mennyiséggel megjelölt anyaggal (materia quantitate signata) együttjáró kiterjedést jelöltük meg az individuáció elvének, azaz ennek tulajdonítottuk azt, hogy például emberből, elektronból több is lehet. Hogyan alkalmazható azonban ez az elv az &#8220;utazó&#8221; elektron esetében, amikor itt kiterjedésről nehéz beszélni? Elképzelhető az, hogy az individuációval kapcsolatban lemondjunk az anyag kiterjedt voltának szükségességéről?  A mennyiséggel megjelölt anyag, a <em>materia quantitate signata </em>jelenthet mást is, így például energiát és/vagy az ezzel ekvivalens tömeget is (a híres <em>energia = tömeg x fénysebesség négyzete</em>  képlet szerint) <a class="footnote" href="https://www.matthaios.hu/feed/?paged=22#note-710-5" id="return-note-710-5" title="W. Clarke Norris S.J.: One and the Many. Contemporary Thomistic Metaphysics 2011, 147.o."><sup>5</sup></a>. Ezzel tulajdonképpen visszajutunk <a href="https://www.matthaios.hu/ferenc-papa-az-ateista-es-a-hulemorfizmus/">Scalfari</a> idézett megjegyzéséhez: &#8220;az energiából formák ugranak elő&#8221;. A mennyiség, mint kategória biztosítja azt, hogy valamit részekre oszthatunk és ezek a részek nem egyenlőek egymással. A forma általi megformálás ilyen részre vonatkozik, és ez biztosítja az egyedek létezését. A lényeg az, hogy az anyaggal együttjár, tőle elválaszthatatlan a &#8220;mennyiséggel való megjelőlés&#8221; lehetősége. A metafizikának tulajdonképpen nem is lenne feladata annak meghatározása, hogy a mennyiséggel megjelölt anyag vajon a kiterjedéssel rendelkező anyag-e (descartes-i <em>res extensa</em>), vagy pedig  a modern fizika szerint ennek inkább az energia-tömeg felelne meg.<em><br />
</em></p>
<div class="footnotes"><h2 class="notes">Jegyzetek:</h2><ol><li id="note-710-1">Wolfgang Smith: Quantum Enigma. Finding the Hidden Key <a href="https://www.matthaios.hu/feed/?paged=22#return-note-710-1">&#8617;</a></li><li id="note-710-2">Anthony Rizzi: The Science before Science. Guide to Thinking in the 21st Century <a href="https://www.matthaios.hu/feed/?paged=22#return-note-710-2">&#8617;</a></li><li id="note-710-3">Roger Penrose: A császár új elméje <a href="https://www.matthaios.hu/feed/?paged=22#return-note-710-3">&#8617;</a></li><li id="note-710-4">Lee Smolin: Mi a gubanc a fizikával? <a href="https://www.matthaios.hu/feed/?paged=22#return-note-710-4">&#8617;</a></li><li id="note-710-5">W. Clarke Norris S.J.: One and the Many. Contemporary Thomistic Metaphysics 2011, 147.o. <a href="https://www.matthaios.hu/feed/?paged=22#return-note-710-5">&#8617;</a></li></ol></div></div>
    </div>
    
    <div class="article">
        <div class="title">Az angyalok. 1.rész</div>
        <div class="categories">angyalok</div>
        <div class="summary">Egyik bejegyzésben arról volt szó, hogy a véges, teremtett létezők létüket lényegük (a &#8220;mi ez&#8221; kérdésre adott válasz) által korlátozottan birtokolják. A teremtett létező nem valósítja meg a lét teljességét, ez csak az adott és korlátozott lényeg megvalósulása. Isten a &#8230; <a href="https://www.matthaios.hu/az-angyalok-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/a-negyedik-ut-1-resz/">Egyik bejegyzésben</a> arról volt szó, hogy a véges, teremtett létezők létüket lényegük (a &#8220;mi ez&#8221; kérdésre adott válasz) által korlátozottan birtokolják. A teremtett létező nem valósítja meg a lét teljességét, ez csak az adott és korlátozott lényeg megvalósulása. Isten a teremtésben részesíti őket a létben, ezt a létet azonban nem sajátjukként, lényegükhöz tartozóként birtokolják. Ezért a tomista iskola szerint minden teremtett létezőt jellemez a lényegből és létezésből (essentia, existentia) való összetettség. Ugyancsak előző bejegyzésekben (<a href="https://www.matthaios.hu/az-ember-test-es-lelek-1-resz/">itt</a> és <a href="https://www.matthaios.hu/fizika-es-hulemorfizmus-1-resz/">itt</a>) olyan összetettségről beszéltünk, amely az anyagi világ létezőire vonatkozik: ez az (elsődleges) anyagból és lényegadó formából (materia prima, forma substantialis) való összetettség. Ezek az összetettségek metafizikai összetettségek, az összetevők fizikailag nem választhatók szét, az összetevőknek nincs önálló létük, együtt alkotják a valóságos létezőt. Önkéntelenül is felmerül a kérdés, hogy vajon a teremtett léthez szükségszerűen hozzátartozik-e az anyagból és formából való összetettség, azaz létezhetnek-e olyan teremtmények, amelyeknek nincs anyaguk. A választ a kinyilatkoztatás adja meg, amely beszél teremtett szellemi létezőkről, angyalokról.</p>
<p style="text-align: justify;">A régebbi dogmatika könyvek részletesebben foglalkoztak az angyalokkal. Az angyalok üdvtörténeti szerepének mitológiai felfogása (elsősorban nem katolikus teológusok részéről) sérti a kinyilatkoztatás integritását. Az üdvtörténet szerint az angyalok embereknél magasabb rendű, szellemi lények,  állandóan Isten közelségében vannak, Istent imádják. Izajás próféta írja meghívási látomásában (Iz 6, 2-4):</p>
<blockquote><p><span style="font-size: medium;">Szeráfok álltak mellette; hat-hat szárnya volt mindegyiknek: kettővel befödték arcukat, kettővel befödték lábukat, és kettővel repültek. Az egyik így kiáltott a másiknak: »Szent, szent, szent a Seregek Ura, betölti az egész földet dicsősége!« Megrendültek a küszöbök alapjai a kiáltó hangjától, és a ház betelt füsttel.</span></p></blockquote>
<p style="text-align: justify;">Az emberek számára Isten üzenetét többször angyalok közvetítik: Keresztelő Szent János és Jézus születését Gábor angyal jelenti be. A Jelenések könyvében az angyalok végrehajtják Isten parancsait. Segítik az embereket, vannak őrzőangyalok. Ezt mondja például a 90. zsoltár:</p>
<blockquote><p><span style="font-size: medium;">Angyalainak parancsol felőled,<br />
hogy minden utadon őrizzenek.<br />
Kezükön hordoznak téged,<br />
hogy kőbe ne üssed lábadat.</span></p></blockquote>
<p style="text-align: justify;">De beszámol a Szentírás a jó és rossz angyalok közötti harcról is: többször név szerint említi Szent Mihály főangyalt, aki a mennyei seregek vezére. XIII. Leó pápa imája őt kéri, hogy védelmezzen minket a Sátán elleni küzdelemben. A mennyei seregek hierarchiát alkotnak, a Szentírás nyomán a liturgia is említi az angyalokat, főangyalokat, kerubokat, szeráfokat, trónokat, uralkodókat, erőket.</p>
<p style="text-align: justify;">A középkorban a teológusok sokat foglalkoztak az angyalok természetével. Mai szóval azt mondanánk, hogy egy &#8220;lehetséges univerzumot&#8221; vizsgáltak, amelyben a létezőkre jellemző a lényegből és létezésből való összetettség, de hiányzik belőlük az anyag-forma összetettség. Ugyanakkor tudták, hogy ez az univerzum valóságos része a teremtésnek. A tomista felfogás az angyali világ létezőit tiszta formáknak tekinti, amelyek megvalósulásához nem szükséges a befogadó anyag. Ezek tehát önmagukban létező formák (forma subsistens), de  azért az ő anyagtól független létük is teremtett, részesedett lét. (Tulajdonképpen az <a href="https://www.matthaios.hu/az-ember-test-es-lelek-2-resz/">emberi lélek</a> is önmagában létező forma, mert képes a megformált test pusztulása után is tovább létezni.)</p>
<p style="text-align: justify;">Az anyagnélküliségből következik, hogy az angyalok nem halnak meg, mert a halál azt jelenti, hogy egy lényegadó forma tovább már nem formálja meg az anyagot, ezt a halál után más formák formálják meg. Ez az öröklét azonban nem azonos a változatlan Isten örökkévalóságával, aki független az időtől. Az angyalok nem változatlanok, csak a lényegi, szubsztanciális változás zárható ki esetükben. Az anyagi világban a lényegi változások (például egy élőlény keletkezése, elpusztulása) mellett más változások is vannak. Ilyenkor nem szubsztancia keletkezik, semmisül meg, hanem egy szubsztancia tulajdonságai változnak. Ez a második típusú változás az angyalok esetében is jelen van, így az angyaloknak is időben élnek, van történelmük. Az angyalok ideje azonban nem azonos az anyagi világ intenzívebb változásait tükröző, földi idővel, az angyalok idejére a skolasztikusok egy külön szót, az <em>aevum</em>  (görögül aión) szót használták. Véleményük szerint a halál után az emberi lélek is ebben az időben él.</p>
<p style="text-align: justify;">Az anyag hiányából következik az is, hogy az angyalok &#8220;metafizikájából&#8221; hiányzik a <em>principium individuationis</em>,  az az elv, amely lehetővé teszi, hogy egy adott faj több egyedből álljon. Az angyal tiszta, önmagában létező forma, ezt nem fogadja be semmilyen anyag, amely lehetővé tenné az adott forma több egyedben történő megvalósulását. Így a két angyal közti különbség nem a két ember közti különbséghez hasonlít, hanem inkább két faj (például oroszlán, medve) közti különbségre.</p>
<p style="text-align: justify;">Érdekes kérdés, hogy az angyalok hogyan ismerik meg Istent, a többi angyalt, az embert, az anyagi világot. Isten a teremtményeket saját teremtő eszméin keresztül ismeri, ez pedig Isten egyszerűsége miatt nem különbözik az isteni értelemtől, magától Istentől. Ez az ismeret teljes és kimerítő, a teremtmény soha nem juthat el ilyen ismeretig. Az ember ismerete az érzékszervek adataiból indul ki, ezekben fedezi fel az értelem a teremtő eszméket. Az emberi ismeret az elvonatkoztatás fárasztó útját járja: megismeri az egyediben az általánost, és ennek fényében ismeri meg tökéletesebben az egyedit. Az ismeretek ítéletekben fogalmazódnak meg, ezek egy részéhez következtetések segítségével jutunk el. Az ismeretek fejlődése folyamán ez az út többször bejárásra kerül, így lesz az ismeret egyre teljesebbé. Az angyal esetében érzékszervi adatok nem hordozhatják az ismeretet. Az angyali ismeret forrása az Isten teremtői eszméiben való részesedés. Ezek &#8220;lenyomatai&#8221; az angyal teremtésekor kerülnek az angyal értelemébe, ezek alkotják azokat az eszméket, formákat, amelyeken nyugszik az angyali ismeret. Az angyal tudása készen kapott tudás, nem kell ehhez tanulás, az emberi ismeretszerzés fáradtságos útja, nem kellenek következtetések sem. Az angyali tudás kezdetétől fogva teljes, nem fejlődik, nem bővül, nincs benne lehetőség, potencialitás a gyarapodásra. Ez az ismeret intuitív, tartalmazza az általános és egyedi ismeretét. A velünkszületett eszmék (ideae innatae) Platonnál, Descartes-nél felbukkanó elképzelései valójában az angyali értelemben valósulnak meg és nem az emberiben. Az angyali ismeret világosságában és pontosságában felülmúlja az emberi ismereteket. Isten közvetlen ismerete azonban az angyali természet számára sem lehetséges, Isten csak mint a létezők teremtője jelenik meg a természetes angyali ismeretben. Az angyalok természetfölötti hivatásáról később lesz szó. Az angyali tudás kiterjed a többi angyal, az ember, az anyagi világ ismeretére is. Az ismeret terjedelme, tökéletessége függ az angyal hierarchiában elfoglalt helyétől. Az angyali ismeret terjedelme azonban nem végtelen, vannak területek, amelyekre nem terjed ki. Ilyen területek például: a szellemi létezők legbelsőbb élete vagy a jövő titka.</p>
<p style="text-align: justify;">Aquinói Szent Tamás szerint van azonban egy olyan lehetőség, potencialitás az angyalok tudásával kapcsolatban, amely nem magára a tudásra vonatkozik. Ennek alapja az, hogy az angyal egyszerre nem &#8220;szemléli&#8221;  a maga teljességében ezt a tudást, figyelmének fókusza nem terjed ki egyszerre a teljes tudásra. Az ember pszichológiája felkínál egy analógiát, amely (óvatosan) alkalmazható: az ember tudatában sem jelenik meg egyszerre mindaz, amiről tud. Így az angyal esetében is van lehetőség valamilyen változásra, sőt talán bizonyos fejlődésre is, anélkül, hogy ehhez külön ismeretet &#8220;begyűjtő&#8221; aktusra lenne szükség. Ez az elképzelés segít a jövőbeli események és az angyali értelem viszonyának megvilágításában is. A jövőt az angyal annyiban ismerheti meg, amennyiben ez következik a megismert dolgok természetéből (például természeti törvényekből), vagy gyengéb értelemben véve megsejthető a valószínűségekből. A jövőben bekövetkező emberi szabad döntéseket azonban az angyal sem ismeri. A döntést és végrehajtást követően azonban ez már nem a jövő, hanem a jelen vagy a múlt. Így felmerül a kérdés, hogy nincs-e mégis valamilyen potencialitás az angyali ismeretben: a meg nem ismerhető jövő az idő előrehaladtával a megtörtént dolog ismeretévé válik. Az ember esetében a válasz egyértelmű: az érzékszervi adatok alapján veszünk tudomást valamilyen változásról (pl. megérkezett a villamos a megállóba). Az angyal azonban hogyan értesül a világban történő eseményekről? Nem avul el időközben az angyal teremtésekor belé öntött tudása? Mint láttuk, Aquinói Szent Tamás szerint az időben élő angyal számára nem egyszerre elérhető az angyali tudás minden területe. Isten teremtő eszméi teljes körű ismeretet adnak a világról, az időtől független Isten számára nem titok a jövő, hiszen ez az ő teremtésében valósul meg. Az angyali ismeret azonban csak részesedés ebből az ismeretből, és az időben élő angyal számára nem egyszerre tárul fel a múlt, jelen és jövő. Jóllehet a teremtéskor az angyali értelembe beültetett tudás tartalmazhatja a jővőt is, de ez a része a tudásnak az idő előrehaladtával válik az angyal számára hozzáférhetővé.</p>
<p style="text-align: justify;">Ezt az erősen spekulatív természetű angelológiai áttekintést a következő bejegyzésben az angyali akarat és az angyalok természetfölötti hivatásának a témájával folytatjuk.</p></div>
    </div>
    
    <div class="article">
        <div class="title">Az angyalok. 2.rész</div>
        <div class="categories">egyéb</div>
        <div class="summary">Az előző bejegyzésben az angyalok természetével és értelmi életével foglalkoztunk. Ennek a bejegyzésnek a témája az angyalok akarati élete és az angyalok üdvtörténete. Az akarati élettel kapcsolatban az emberi akaratból indulunk ki. Ez a világ számunkra ismerősebb, azt vizsgáljuk, hogy mi &#8230; <a href="https://www.matthaios.hu/az-angyalok-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-angyalok-1-resz/">előző bejegyzésben</a> az angyalok természetével és értelmi életével foglalkoztunk. Ennek a bejegyzésnek a témája az angyalok akarati élete és az angyalok üdvtörténete. Az akarati élettel kapcsolatban az emberi akaratból indulunk ki. Ez a világ számunkra ismerősebb, azt vizsgáljuk, hogy mi az, ami az emberi akarattal kapcsolatban emberi sajátosság és mi vihető át az angyal akarati életére.</p>
<p style="text-align: justify;"><a href="https://www.matthaios.hu/a-negyedik-erv-2-resz/">Egyik bejegyzésben</a> láttuk,  hogy a létezésnek vannak olyan arculatai, oldalai (transzcendentálék) amelyek elválaszthatatlanok a léttől, szinte a létezés &#8220;szinonimáinak&#8221; tekinthetők. A teremtett értelem gyengesége miatt ezeket mégsem tudjuk a létezéssel teljes egységben látni, ezért ezek az arculatok, oldalak értelmünkben külön fogalmakként jelennek meg. A létezésnek egyik ilyen oldala a jó, a <em>bonum, </em>tehát minden létező jó, és jó csak létező lehet: annyiban, amennyiben létezik. Egy másik ilyen transzcendentálé az igaz, a <em>verum</em>, ez a létezőnek az az oldala, amely szerint a létező megismerhető, értelmünk tárgya lehet. A jóra a szellemi lélek egy másik képessége irányul: az akarat. Az értelem a külvilágban található, megismert tárgyakat &#8220;internalizálja&#8221;, az értelem tartalmaivá teszi. Az akarat ezzel szemben kifelé irányul, vonzódik az értelem által felismert jó felé, ezt el akarja érni, ezt birtokolni akarja. A jó tehát a létezésnek az az oldala, amely szerint ez akaratunk, törekvéseink, vágyaink, szeretetünk tárgya lehet.</p>
<p style="text-align: justify;">Az akarat mozgásának megértését az a célokság világítja meg, amelyről egy <a href="https://www.matthaios.hu/a-teleologiai-erv-1-resz/">korábbi bejegyzésben</a> volt szó.  A régi skolasztikus szállóige szerint: <em>omne agens agit propter finem, </em>azaz minden cselekvő valamilyen cél érdekében cselekszik. Az élettelen természetben, a növényekben ez a cél nem a tevékeny dolog által választható cél, mert ez bele van írva a dolog természetébe, a dolog nem tud másként működni. Az állat esetében, ez a &#8220;kód&#8221; az állati ösztönökben van, az állat az érzékszervi adatokból kapott érzéki ismeretre az ösztön által válaszol, például a bárány fut a veszélyt jelentő farkas elől. A szellemi létező esetében a cél az értelem  által felismert jóban mutatkozik meg, amely felé mozdul, törekszik az akarat. A cél a szellemi létező számára tehát nem öntudatlanul, de nem is az ösztönökön keresztül jelentkezik, hanem az értelem által felismert jóban, amely felé az akarat irányul.</p>
<p style="text-align: justify;"><a href="https://www.matthaios.hu/a-negyedik-ut-1-resz/">Egy régebbi bejegyzésben</a> foglalkoztunk a létanalógiával, amely szerint az általános lét (ens commune) fogalma minden létezőre vonatkozik, de nem teljesen azonos értelemben, mert ez az egyes (teremtett) létezők esetében a lényeg által korlátozottan birtokolt létre is utal. A korlátozott létezők részesednek az <em>ens commune</em> fogalma által feltételezett korlátlan létből. Hasonló a helyzet a létezésnek a jó, a <em>bonum</em> által jelőlt arculatával is: az általános értelemben vett jó, a <em>bonum commune</em> az egyes létezők esetében korlátozottan mutatkozik meg, ezek csak részesednek egy feltételezett, korlátlan jóból, ezek részleges javak. Az akarat végső célként nem az egyes, korlátozott jókat jelőli meg, hanem a <em>bonum commune</em>-ra irányul, amelynek nincsenek korlátai. A metafizika az istenérvekben eljut odáig, hogy felismerje azt, hogy a korlátlan létező valójában Isten, aki a teremtmények részesedett létének a forrása. Hasonlóan a létezőkben lévő, részesedett jó forrása Isten, aki maga az önmagában létező Jóság, így tehát Ő a végső cél. A természetfölötti rendben ez a végső cél már nemcsak a teremtő Istent jelenti, hanem a Szentháromságot, amelynek közvetlen látásában valósul meg az üdvösség.</p>
<p style="text-align: justify;">Az akarat nem teheti meg azt, hogy ne a jó felé vonzódjon, minden akaratból fakadó cselekvés mögött célként a jó birtoklása, a boldogság van. Az emberi cselekedetek azonban nem mindig közvetlenül a végső célra irányulnak, megismerésünk közvetlen tárgyai a részleges jók, amelyek nem teljesen tökéletesek. Ha azonban a cselekedet közvetve sem irányul a végső célra, sőt ennek az elérését meghiúsítja, a végső cél helyébe ezt meghiúsító célt állít, akkor bűnös cselekedetről van szó. A bűnös cselekedet az igazi végső cél helyére, erről elfeledkezve, egy olyan célt állít, amely nem alkalmas arra, hogy igazi végső cél legyen.  Ez a nem megfelelő cél magán viselheti a részleges jó bizonyos jegyeit  (hiszen enélkül az akarat nem mozdulna a cél elérésére), de ez a jó, így megvalósítva, már csak látszatra jó, mert a végső célnak, a legigazibb jónak a megvalósítását akadályozza.</p>
<p style="text-align: justify;">Az ember esetében a helyes döntést az is befolyásolja, hogy benne jelen van az állathoz tartozó érzéki vágyódás is. Ezt nem kell a rossz kategóriájába sorolni, mert az ember nem tiszta szellem, és enélkül az ember még életét sem tudná fenntartani. Ennek a szférának a szellemi szférába való integrálása tipikusan emberi feladat. Ezt a feladatot megnehezíti az emberi természet <a href="https://www.matthaios.hu/az-ateredo-bun-es-az-emberi-termeszet-1-resz/">áteredő bűn következtében történt megromlása</a>. Ezért a szenvedélyek elhomályosíthatják az ember itélőképességét annak felismerésében, hogy a bűn esetében csak a jónak látszatáról van szó.</p>
<p style="text-align: justify;">Az emberi akarati életére az a jellemző, hogy sok egymást követő cselekedet által éri el a végső célt. A döntéseket előkészítő megfontolások mögött az emberi értelem  sajátos működései, megismerési folyamatai állnak. Az emberi megismerés az érzéki adatokból történő absztrakció és a következtetések fáradtságos útját követi. Ezzel szemben a tiszta szellemi létezőnek a megismerése intuitív látás, egyszerre birtokában van az ismeret teljes tartalma (tekintsünk el most az előző bejegyzésben említett, jövő megismerését jelentő korláttól). Az angyal tisztán látja, hogy Isten ő és az egész teremtés létének forrása. (Isten lényegéről azonban a természetes megismerésben közvetlen ismerete nincs.)  Így felmerül a kérdés, hogy vétkezhet-e egyáltalán az ilyen tökéletes ismerettel ellátott angyal: a teológusok között vita témája (volt), hogy a természetes rendben egyáltalán lehetséges-e az angyal vétke. A nemleges választ azzal támasztják alá (elsősorban tomista teológusok), hogy az angyal tisztán látja saját maga és az egész teremtés Istenhez való viszonyát, mentes az ember testből és lélekből való összetettségének hatásától, a szenvedélytől, így esetében a bűnben megjelenő, csak látszat szerint jó nem tévesztheti meg az angyali döntést. Szerintük a bűn elkövetése csak a természetfölötti, az angyali természetet meghaladó rend megjelenésével vált lehetővé.</p>
<p style="text-align: justify;">Az angyali üdvtörténettel kapcsolatban a kinyilatkoztatás kevés adatot tartalmaz. Az ezzel kapcsolatos állítások jelentős része teológiai következtetés. Ezek közül több állítás a régi vagy régi stílusú dogmatikakönyvekben a biztos (sententia certa), vagy általánosan elfogadott (sententia communis) minősítésekkel van megjelőlve, de vannak a hit részét képező állítások is. Az alábbiakban felsorolom az angyalokra vonatkozó állításokat Ludwig Ott könyve <a class="footnote" href="https://www.matthaios.hu/feed/?paged=22#note-754-1" id="return-note-754-1" title="Ludwig Ott: Grundriss der Dogmatik"><sup>1</sup></a> könyve alapján:</p>
<ol style="text-align: justify;">
<li>Az idő kezdetén Isten az angyalokat a semmiből teremtette. Hitigazság.</li>
<li>Az angyali természet szellemi. Hitigazság.</li>
<li>Az angyal természeténél fogva halhatatlan. Általánosan elfogadott vélemény.</li>
<li>Isten az angyaloknak természetfölötti célt tűzött ki: Isten közvetlen látását, és ennek elérése érdekében a megszentelő kegyelemben részesítette őket. Biztos állítás.</li>
<li>Isten a jó és rossz angyalokat próbatétel elé állította. Biztos állítás a bukott angyalokra nézve, általánosan elfogadott vélemény a jó angyalokra nézve.</li>
<li>A démonokat Isten teremtette, de gonoszságuknak saját maguk az okai. Hitigazság.</li>
<li>A jó angyalok elsődleges feladata Isten dícsérete és Isten szolgálata. Biztos állítás.</li>
<li>A jó angyalok másodlagos feladata az emberek védelme és az emberek üdvösségének a támogatása. Hitigazság.</li>
<li>Minden megkeresztelt keresztségétől kezdve rendelkezik számára kijelölt őrzőangyallal. Biztos állítás.</li>
<li>A Sátán Ádám bűne miatt bizonyos hatalommal rendelkezik az emberek fölött. Hitigazság.</li>
</ol>
<p style="text-align: justify;">Az angyalok üdvtörténete a következő szakaszokból állhatott:</p>
<ol style="text-align: justify;">
<li><span style="line-height: 15px;">Az angyalok teremtése.</span></li>
<li>A természetfölötti meghívás, megajándékozás a megszentelő kegyelemmel. A teológusok jelentős részének a véleménye szerint ez együtt történt a teremtéssel. A megszentelő kegyelem emeli föl az angyali természetet a természetfölötti szintre, az Istennel való közvetlen kapcsolat szintjére. Nem tudjuk pontosan, hogy  a természetfölötti szintre emelés az angyali természetben milyen változásokkal járt. Ez járhatott valamilyen kinyilatkoztatással, Isten közvetlenül megszólította az angyalokat, de hogy ez hogyan történt, mi volt a kinyilatkoztatás tartalma, nem tudjuk.</li>
<li>A próbatétel. A természetfeletti felemeltetés állapotában az angyalok döntési helyzetben voltak: dönthettek Isten mellett vagy ellen. Az angyalok egyik része Isten mellett döntött, a másik része ellene. A teológusok vitatkoznak (vagy inkább vitatkoztak) arról, hogy mi volt a bukott angyalok bűne. Abban egyetértés van, hogy bűnük gyökere a kevélység, a gőg volt. Aquinói Szent Tamás szerint a teremtéstől, természetüktől fogva olyan kiváló teremtmények közül voltak, akik nem akarták elfogadni, hogy a természetfölötti ajándékát nem természetük kiválóságának érdeme folytán, hanem Isten ingyenes kegyelméből kapják. Másik vélemény szerint egyes angyalok nem akarták elfogadni, hogy az Ige a természet rendjében mélyen alattuk lévő emberi természetet veszi föl, emberré lesz, és így egy embert fognak szolgálni.</li>
<li>A végső állapot. A tomisták szerint az angyali döntés az angyal értelmi és akarati tökéletessége miatt egyszeri, végleges, visszavonhatlan. Az ember végső állapotához a döntések hosszú során át jut el, és ez az állapot csak a halálban lesz végleges és megváltoztathatatlan: az ember utolsó tudatos pillanatának döntése rögzül az örökkévalóság számára. Az angyali tökéletesség azonban csak egyetlen lehetőséget enged meg, ez az egyetlen döntés az örökkévalóságnak szól. A végső állapot a jó angyalok esetében Isten színről-színre látásának állapota, emellett pedig az emberek üdvösségének szolgálata az utolsó itélet napjáig. A bukott angyaloknak, a Sátánnak és követőinek állapota a kárhozat, az Istentől való örök eltaszítottság. Isten azonban megengedte nekik, hogy a végítéletig az emberi üdvösség ellen tevékenykedjenek. Ennek a tevékenységnek elsődleges szintere az ember belső világa. A Sátán lehetőségei azonban korlátozottak. A jó és rossz angyalok lehetnek okai az anyagi világban történő anyagi változásoknak, de nem ez a fő tevékenységi területük, hanem az ember belső világa. Az akarat szabadságát megszüntetni nem tudják, de ezt befolyásolhatják, elsősorban a képzelet által.</li>
</ol>
<p style="text-align: justify;">Az emberi történelemmel párhuzamosan tehát harc folyik. Ennek a harcnak végkimenetele azonban már eldölt. Az egyik oldalon állnak Isten angyalai, akiknek győzelme kezdettől fogva világos. A másik, a vesztes oldalon állnak a Sátán és követői. A harc nem látszik közvetlenül a történelemben, néha azonban olyan emberfeletti gonoszsággal, elvetemültséggel, hazugságáradattal találkozunk, amelyek szinte sejtetni engedik a Sátán működését. A Sátán megátalkodott igyekezete azonban hiábavaló, mégis veszélyt jelenthet üdvösségünkre, de Jézus Krisztussal, megváltó művével, kegyelemével szemben végső soron tehetetlen.</p>
<div class="footnotes"><h2 class="notes">Jegyzetek:</h2><ol><li id="note-754-1">Ludwig Ott: Grundriss der Dogmatik <a href="https://www.matthaios.hu/feed/?paged=22#return-note-754-1">&#8617;</a></li></ol></div></div>
    </div>
    
    <div class="article">
        <div class="title">Jézus Krisztus, a mindenség királya</div>
        <div class="categories">jegyzet</div>
        <div class="summary">Az Egyház az egyházi év végén ünnepli Jézus Krisztust, mint a mindenség királyát. Az ünnep nem régi, 1925-ben vezette be XI. Piusz pápa. A régi rítus ezt az ünnepet október utolsó vasárnapján, az új rítus (Novus Ordo) pedig az egyházi év &#8230; <a href="https://www.matthaios.hu/jezus-krisztus-a-mindenseg-kiralya/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az Egyház az egyházi év végén ünnepli Jézus Krisztust, mint a mindenség királyát. Az ünnep nem régi, 1925-ben vezette be XI. Piusz pápa. A régi rítus ezt az ünnepet október utolsó vasárnapján, az új rítus (Novus Ordo) pedig az egyházi év utolsó vasárnapján ünnepli. A két rítus könyörgései Jézust a mindenség királyának nevezik. Érdekes a két, ugyanolyan szöveggel kezdődő könyörgés eltérő befejezése. A régi könyörgés így szól (Vasárnapi Misekönyv P. Jávor Egon O.S.B. összeállításában és fordításában, Róma 1964):</p>
<blockquote><p><span style="font-size: medium;">Mindenható örök Isten, ki azt akartad, hogy szeretett Fiadban, a világegyetem királyában, minden megújuljon, add kegyelmesen, hogy a bűn átka által egymástól elszakított népek az Ő szelíd uralmának mind meghódoljanak.</span></p></blockquote>
<p style="text-align: justify;">Az új könyörgés nem beszél közvetlenül Jézus uralmáról a népekkel kapcsolatban:</p>
<blockquote><p><span style="font-size: medium;">Mindenható Istenünk, te öröktől fogva úgy határoztál, hogy szeretett Fiadban, a mindenség Királyában megújítasz mindent. Add, hogy az egész teremtett világ megszabaduljon a bűn szolgaságától, Fölségednek hódoljon, és szüntelenül dicsőítsen téged.</span></p></blockquote>
<p style="text-align: justify;">Némileg érthető az &#8220;uralom&#8221; szótól való tartózkodás. Az emberiség történelmében elkövetett legszörnyűbb bűnök valamilyen módon kapcsolódnak az uralomhoz, a hatalomhoz. A hatalom azonban realitás, nélküle elképzelhetetlen az emberi társadalom. A hatalom önmagábam véve tökéletesség és az emberek javának megvalósítására irányul. Ugyanakkor a hatalom  kívánása gyökere lehet a Sátán legnagyobb kísértéseinek. Ennek azok vannak kitéve, akik a hatalom közelébe kerülnek, legyen az egyházi vagy világi hatalom. A megoldás azonban nem lehet az, hogy a hatalom létéről nem veszünk tudomást, a hatalom &#8220;komplexusát&#8221;  mintegy a tudatlanba száműzzük. A megoldást az lehet, hogy az igazi hatalmat, Jézus Krisztus királyságát állítjuk szemünk elé.</p>
<p style="text-align: justify;">A hatalom, mint tökéletesség a jó, a közjó megvalósítására irányuló képesség, a teremtménynek az Isten hatalmában való részesedése a társadalom és az egyének javára. A demokráciák lényeges vonása a különböző hatalmi ágak szétválasztása. Van törvényhozói hatalom (parlament), kormányzói hatalom (kormány) és bírói hatalom. Isten mindhárom hatalommal rendelkezik a teremtett világ fölött. Törvényeit követi az élettelen világ, a növényvilág, az állatvilág. Erkölcsi törvénye az emberi lélekbe van írva, kinyilatkoztatásában törvényeket adott. Isten kormányozza a világot, gondviselése által a világ elkerülhetetlenül halad az általa kijelőlt cél felé. Isten az igazságos bíró, akinek itéletét senki sem kerüli el.</p>
<p style="text-align: justify;">A földi király Isten &#8220;királyságában&#8221; részesül, személye mindhárom hatalmi ág központja. Kormányoz, de ugyanakkor ő a legfőbb törvényhozó és bíró is királyságában. Kormányzati tevékenységének fontos része országa, országa népének védelme az ellenséggel szemben, akár élete árán is. A királyi hatalom Istentől származását jelzi az a szertartás, amelyen a királyt felkenik, átadják neki hatalma jelvényeit. Ha azonban a jó megvalósítására irányuló hatalom elveszti ezt a vonatkozását, személyes céllá válik, akkor ez gonosz zsarnoksággá válhat. Ezzel bizony sűrűn lehet találkozni a történelemben, sőt ennek demokrácia által álcázott formái ma is létezhetnek.</p>
<p style="text-align: justify;">A zsidó népnek története első szakaszában nem volt királya. A pogány népeknél látott királyság helyett Istent tekintették királyuknak, a népet vezérek, bírák kormányozták. A nép azonban egyre jobban érezte a király hiányát, annak a személynek hiányát, akinek kezében összpontosul a hatalom. Izrael második királya, Dávid volt az, aki a szövetség ládáját Jeruzsálembe, az új fővárosba vitette, ezzel is kifejezésre juttatva királyságának Istentől származását. Az izraeli (júdeai) királyság története azonban, Dávidtól kezdve, a hatalommal való visszaélés, a királyi ház bűneinek története is volt. A királyságnak végül a babiloni fogság vetett véget. Izrael azonban reményét a Dávid házából származó, eljövendő királyba, a Messiásba helyezte, aki Isten hatalmából, királyságából különlegesen, a földi királyokat messze meghaladó módon részesedik.</p>
<p style="text-align: justify;">A világban valóban megjelent az a királyi hatalom, amely nem egyszerű, természetes részesedés Isten hatalmában. Ez a hatalom áthidalja az isteni és emberi hatalom közti végtelen szakadékot, Krisztus királysága egyszerre isteni és emberi hatalom. Ennek a hatalomnak a jogcíme nem az emberi születés által történő öröklés, hanem az Atyától való örök születés. A világban megjelent az a király, aki által a világ lett. A királyi cím az Újszövetségben csak a szenvedéstörténetben merül fel: Jézus Pilátusnak adott válaszában és a kereszt felíratán. Ezek ugyancsak a királyság jogcímére utalnak: a király életét adta országáért, országa polgáraiért. Ez a királyi hatalom azonban nem csak az eszkatologikus időkre szóló igéret, ez a hatalom minden időre és mindenre kiterjed, ez most is jelenlévő hatalom, amely az eszkatologikus időkben lesz mindenki számára nyilvánvalóvá. Ezt a hatalmat a hit ismeri fel.</p>
<p style="text-align: justify;">Horváth Sándor O.P. (1884-1956, ő és Schütz Antal a 20. század két legnagyobb magyar teológusa) <a href="http://mtda.hu/books/horvath_sandor_krisztus_kiralysaga.pdf">Krisztus királyságáról</a> írt könyvének (nem mindig könnyű olvasmány) egyik fejezetében Jézus Krisztust, mint a világtörténelem középpontját mutatja be. Gondolatmenete az ünnep liturgiájának szentleckéjéből (Kol 12-20) indul ki. Ez Krisztust a teremtmények elsőszülöttjének nevezi és a teremtésben betöltött szerepéről ezt írja:</p>
<blockquote><p><span style="font-size: medium;"><br />
Ő a láthatatlan Isten képmása,<br />
és minden teremtmény elsőszülöttje,<br />
mert benne teremtetett minden az égben és a földön,<br />
a láthatók és a láthatatlanok,<br />
a trónusok és uralmak,<br />
a fejedelemségek és hatalmasságok.<br />
Minden őáltala és őérte teremtetett.</span></p></blockquote>
<p style="text-align: justify;">A &#8220;teremtmények elsőszülöttje&#8221; kifejezés utal arra, hogy a teremtés egyúttal a megtestesülés és a megváltás kerete is. A világegyetem azért fejlődött az ősrobbanástól kezdve, hogy benne a megtestesülés és a megváltás megtörténhessen. Az emberi történelem korszakai és fejlődése is ezt a célt szolgálják. A rosszat, a bűnt is csak azért engedi meg Isten, hogy Krisztus győzelme nyilvánvalóvá legyen. Napjaink történései is Őt szolgálják. A nélküle indított történelmi vállalkozások kudarcai is az Ő dicsőségét tanúsítják. Birodalmak, történelmi, társadalmi rendszerek fölvirágoznak, virulnak, majd erejüket vesztve átadják a helyüket a következőnek, de az állandó, a megmaradó csak Jézus Krisztus királysága lehet.</p>
<p style="text-align: justify;">A másik szentírási hely, amelyre Horváth Sándor O.P. hivatkozik, ugyancsak az ünnep liturgiájából való: ez a Jelenések könyvének 4. és 5. fejezete. Ezek leírják, hogy a Trónon Ülő kezében lévő hétpecsétes könyvet senki sem képes felnyitni, a pecséteket csak a Bárány törheti fel, aki a történelem értelme. A történelem titkai, amelyek számunkra érthetetlennek, összefüggéstelennek, véletlennek vagy éppen vereségnek tűnnek, a történelem középpontjában, Jézus Krisztusban nyernek értelmet. A történelem látható, külső eseményei a királyság történelmének külső epizódjai, ezt a királyságot szolgálják.</p>
<p style="text-align: justify;">Jézus Krisztusnak ezt a királyságát, ünneplik október vagy az egyházi év utolsó vasárnapján. Az ünnep prefációja Jézus Krisztus országát az &#8220;igazság és élet, a szentség és kegyelem, az igazságosság, szeretet és béke&#8221; országának nevezi.</p>
<p style="text-align: justify;"></div>
    </div>
    
    <div class="article">
        <div class="title">Eszkatológia és anyag</div>
        <div class="categories">eszkatológia</div>
        <div class="summary">Az eszkatológia a teológiának az az ága, amely az ember és az emberiség történetének lezáró eseményeivel, történéseivel foglalkozik. Testünk és egész tapasztalható világunk anyagból van, így az eszkatológia azzal is foglalkozik, hogy mi történik ezzel az anyaggal a végső események &#8230; <a href="https://www.matthaios.hu/eszkatologia-es-anyag/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az eszkatológia a teológiának az az ága, amely az ember és az emberiség történetének lezáró eseményeivel, történéseivel foglalkozik. Testünk és egész tapasztalható világunk anyagból van, így az eszkatológia azzal is foglalkozik, hogy mi történik ezzel az anyaggal a végső események bekövetkezésekor, Jézus második eljövetelekor.</p>
<p style="text-align: justify;">A Szentírás többször beszél az új teremtésről. Csak egy példa az Ószövetségből: &#8220;Mert íme, én új eget és új földet teremtek; az elsőkre nem emlékeznek, nem is jutnak eszébe senkinek&#8221; (Iz 65,17). Az Újszövetségben is többször van utalás egy olyan változásra, amely az egész univerzumra vonatkozik: &#8220;Ég és föld elmúlnak, de az én igéim el nem mulnak&#8221; (Mk 13,31), a világmindenséget összetartó erők megrendülnek (Mt 24,9; Mk 13,25). Péter apostol második levele is beszél az univerzum &#8220;összeomlásáról&#8221;, majd utána arról, hogy &#8220;Mi azonban új égre és új földre várunk, mely az igazság otthona&#8221; (2 Pét 3,13). A Jelenések könyve is utal erre a gyökeres változásra: &#8220;Akkor új eget és új földet láttam. Az első ég és az első föld elmúlt, és a tenger is megszünt&#8221; (Jel 21,1). Szent Pál beszél arról, hogy az univerzum jelenlegi állapota ideiglenes állapot (Rom 8,18-21):</p>
<blockquote><p><span style="font-size: medium;">A sóvárgással eltelt természet Isten fiainak megnyilvánulását várja. Hiszen a természet is hiábavalóságnak van alávetve, nem önként, hanem a miatt, aki alávetette. De megmarad az a reménye, hogy a mulandóság szolgai állapotából fölszabadul Isten fiainak dicsőséges szabadságára. Tudjuk ugyanis, hogy az egész természet együtt sóhajtozik és vajúdik mindaddig.</span></p></blockquote>
<p style="text-align: justify;">Az apostol a korintusiaknak írt első levelében az ember életében bekövetkező nagy átalakulásról, a föltámadásról ír (15.fejezet), összehasonlítva a jelenlegi romlandó, földi testet a jövendő romolhatatlan, szellemi, égi testtel.</p>
<p style="text-align: justify;">Az új teremtés valójában Jézus feltámadásával már megkezdődött. A feltámadt test már az új teremtés megdicsőült anyagából álló test, univerzumunk fizikai törvényei már nem érvényesek rá. Ez a test azonban megjelenik univerzumunkban is, az Eucharisztiában, a kenyér és bor színe alatt, így az Eucharisztiának eszkatológiai vonatkozása is van.</p>
<p style="text-align: justify;">A régebbi teológia az eszkatológiában is alkalmazta a skolasztikus filozófia fogalmait. Az eszkatológiai események megvilágításában fontos szerepet játszott az anyag-forma fogalompár, hiszen itt az anyagból álló világról van szó.  Ez a fogalompár különleges jelentőséget kapott az embert érintő nagy események, változások leírásában. Az emberi test és a lélek kapcsolatának megvilágítására használt, eddig legsikeresebb fogalompár a skolasztika elsődleges anyag (materia prima), lényegadó forma (forma substantialis)  fogalompára. Erről <a href="https://www.matthaios.hu/az-ember-test-es-lelek-1-resz/">egy régebbi bejegyzésben</a> volt szó. Az újabb teológia néhány irányzata elfelejtve, vagy kifejezetten elutasítva ezeket a fogalmakat, más megközelítéseket alkalmaz, elsősorban az ember sorsával kapcsolatban. Ezt a témát részletesen tárgyalja <a href="http://orvosl.hu/pdf/halhatatlansag.pdf">Orvos Levente tanulmánya</a>.</p>
<p style="text-align: justify;">Az új megközelítések természetesen nem rendelkeznek a régi terminológia jobban meghatározott jelentéseivel, ezeket bizonyos szempontból spirituálisabb jelentésekkel (energiaközpont stb.) helyettesítik. Ezért a nagy átalakulások, a halál, a föltámadás eredeti és konkrét értelme is halványabb lesz. Így egyesek szerint föltámadásunk a halál után rögtön megtörténik, Jézus feltámadásában is inkább &#8220;jelszerű&#8221; jelentést kap a test és ennek átalakulása, jó esetben (általában a katolikus teológusok esetében) ezeket nem tagadva.</p>
<p style="text-align: justify;">A nagy átalakulások, a halál, a föltámadás, az új teremtés fizikai elemzése ésszerűtlen feladat lenne, csak alaptalan spekulációkhoz vezetne. Mégis szükség van – már csak a hittitkok tényleges, gyengítetlen tartalmának megőrzése érdekében is – valamilyen elemzésre, amely rámutat arra, hogy mi a változásokban a megmaradó, mi az, ami változik.</p>
<p style="text-align: justify;">A továbbiakban a nagy változások anyagot érintő kérdéseivel foglalkozunk. Az anyag fogalma a skolasztikus filozófia számára elválaszthatlan a forma fogalmától. Erről több alkalommal is szó volt a blogon, legutóbb <a href="https://www.matthaios.hu/fizika-es-hulemorfizmus-1-resz/">itt.</a> A lényeg az, hogy a &#8220;tiszta&#8221; anyag, az elsődleges anyag (materia prima) önálló létezőként nem jelenik meg világunkban, ez tapasztalatunk számára mindig egy lényegadó forma (forma substantialis) által megformálva mutatkozik meg. Az anyag két &#8220;metafizikai szerepet&#8221; tölt be. Egyrészt az anyag az, ami a lényeges változásokban (például élőlények létrejötte, élőlények megszűnése) ugyanaz a változás előtt és a változás után: ez az, ami a változásban megmarad. A másik szerepét az individuáció elveként tölti be. Világunkban két dolog nemcsak azért lehet egymástól különböző, mert lényegük szerint mások, nemcsak azért lehetnek különbözőek, mert például az egyikük oroszlán, a másikuk pedig medve. Az <a href="https://www.matthaios.hu/az-angyalok-1-resz/">angyaloknál</a> a különbség egyetlen alapja a lényeg szerinti különbség. Világunkban azonban lehet több, egymástól határozottan különböző oroszlán is. Ennek alapja a mennyiséggel megjelőlt anyag, a <em>materia quantitate signata</em>. (Most azzal nem foglalkozunk, hogy ez hogyan viszonylik az elsődleges anyaghoz, a <em>materia prima</em>-hoz, amely tiszta lehetőség, a forma befogadásának képessége.)</p>
<p style="text-align: justify;">Az anyag fogalmának helyes felfogása érdekében fontos annak ismételt hangsúlyozása, hogy a &#8220;csak anyag&#8221; önmagában soha sem létezett. Az első teremtés és a második teremtés között az a különbség, hogy az első teremtés a semmiből történt, a második teremtés viszont az anyag gyökeresen új formákkal való megformálása. Az első teremtés nem úgy történt, hogy először Isten teremtette az anyagot, majd ezután ennek valamilyen kezdeti formát adott. Aquinói Szent Tamás arra a kérdésre, hogy Isten teremtette-e az anyagot, igennel válaszol, de hozzáteszi, hogy itt nem külön teremtésről, hanem a formával való &#8220;együtt-teremtésről&#8221; van szó. Az első és a második teremtés közti kapcsolatot az az anyag jelenti, amely a második teremtésben új formák által lesz megformálva.</p>
<p style="text-align: justify;">Magával az anyag átformálásával kapcsolatban túl sokat nem lehet mondani, csak lehetőségekről lehet beszélni, konkrétumok nélkül. Két lehetőségre hívnám fel a figyelmet. Jelenlegi világképünk szerint az ember &#8220;porszemnek&#8221; tekinthető az univerzumban. Különböző &#8220;antropikus&#8221; elvek talán utalhatnak arra, hogy az univerzum úgy van hangolva, hogy ebben az ember megjelenhessen, de ezek legfeljebb halvány utalások. Az eljövendő új világ viszont teljes egészében tükrözheti azt, hogy az emberért van, a (régi) világban megtörtént  megtestesülés és megváltás ténye már az új világ &#8220;szerkezetében&#8221; is megnyilvánulhat. Jelenlegi világunk az állandó és intenzív változás világa. Az elemi részeket az állandó átalakulás, a formák rövid élettartama jellemzi. Az ember földi életének is van vége. A megvalósult létezők a változásra, átalakulásra még megvalósultságukban is sok lehetőséget tartalmaznak. Lehet, hogy az új teremtés létezői a megvalósultságnak nagyobb fokán fognak állni, nagyobb stabilitás fogja őket jellemezni. Ez a stabilitás azonban nem valamilyen hiány következménye, hanem a lét, a megvalósultság nagyobb fokának a jele.</p>
<p style="text-align: justify;">Az ember esetében ez kétségtelenül így van, mert a feltámadásban kapott testnek már örök formája az ezt megformáló szellemi lélek. Az ember sorsát metafizikai szempontból a következő változásokkal írhatjuk le: a halálban a testet eddig megformáló lélek nem lesz a továbbiakban a test formája, így a test egyes részei külön szubsztanciákká válnak, maga a test már nem szubsztancia, hanem csak külön szubsztanciák aggregátuma. A szellemi lélek azonban ezzel nem szűnik meg, tovább létezik testtől elválasztott lélekként, <em>anima separata</em>-ként. Ennek létezésével, létezési módjával most részletesen nem foglalkozunk, ezzel kapcsolatban ismét utalunk az <a href="http://orvosl.hu/pdf/halhatatlansag.pdf">említett tanulmányra</a>. A feltámadáskor azonban ez a lélek ismét anyagot megformáló forma lesz, a feltámadt test formája.</p>
<p style="text-align: justify;">A &#8220;feltámadt&#8221; szó szenvedő melléknévi igenév, valamilyen alanyra vonatkozik. Természetes feltételezés, hogy ez arra a testre vonatkozik, amely meghalt. Jézus feltámadásakor az asszonyok üres sírt találtak: a meghalt, keresztre feszített test kapta vissza ismét eredeti lényegadó formáját a feltámadásban. Ez a test azonban olyan átalakuláson ment keresztül, hogy ez lett az új teremtés kezdete, a világ végének történéseiben ez az átalalkulás fog végbemenni a világ &#8220;maradék&#8221; részében is. A mi sírunk azonban nem lesz üres, testünk részei bekerülnek a természet körforgásába. A feltámadás lehetetlensége ellen, szinte a kezdettől fogva felhozott érv, hogy a körforgás folyamán ugyanaz az anyag több testnek a része is lehet, így nem eldönthető, hogy ez melyik feltámadt test része lesz. A dogmatika könyvek áttekintik a meghalt és feltámadt test azonosságának kérdésével kapcsolatos teológiai álláspontokat. Vannak, akik szerint fizikai azonosságra nincs szükség, az azonossághoz elég az, hogy mindkét testet ugyanaz a lélek formálja meg. Mások szerint elég az, ha a régi és az új test csak az anyag igen kis mennyiségében egyeznek, ez pedig biztosított lehet. A középkori teológia a biológiai ismeretek hiánya miatt jobban ragaszkodott a meghalt és feltámadt test anyagának szorosabb értelemben vett azonosságához. Ez mai biológia ismereteink szerint nem szükséges ahhoz, hogy a meghalt és feltámadt test azonosságát állítsuk.</p>
<p style="text-align: justify;">Az individuáció elve a mennyiséggel megjelölt anyag. Az emberi élet kezdetén egy konkrét helyen lévő anyagot formálja meg az emberi lélek, és ez különbözik a máskor, más helyen keletkező emberi testet megformáló lélektől. Az egyediségnek az elve ezért a mennyiséggel megjelölt anyag. Az így megszerzett egyediség azonban nem szünik meg azáltal, hogy az anyagcsere, a sejtek pusztulása, keletkezése folytán testünknek talán már egyetlen része sem azonos testünk évtizedekkel előtti részeivel vagy akár életünk első pillanatában birtokolt anyagával. Az egyediség, az identitás a folytonosságban mutatkozik meg, ennek oka azonban a testet megformáló lélek. A test és lélek kapcsolata nagyon erős kapcsolat, mert emberi természetünkhöz tartozik a kettő közti egység, testünk nem csupán a lélek ruhája, hanem emberi természetünk része. Ez a kapcsolat a test és lélek elválása után az <em>anima separata</em>-nak egy olyan képességében mutatkozik meg, amely képesség folytán ez, külső ok hatására, az anyagnak valamilyen, mennyiségileg meghatározott részét úgy formáhatja meg, hogy az új test a halott test átalakulásának tekinthető, még akkor is, ha ez a test és a halott test &#8220;molekuláról molekulára&#8221; nem is egyezik meg. Hiszen ilyen különbség van például testünk mostani és 10 évvel ezelőtti anyaga között is. A feltámadásban az azonosságot az biztosítja, hogy a természetben máshol elő nem forduló módon a régi és az új test lényegadó formája ugyanaz lesz.</p>
<p style="text-align: justify;">Nem gondolom, hogy a lényegadó forma metafizikai fogalomából biológiai fogalom lesz. Mégis találhatóak a biológiában olyan mechanizmusok, amelyek erre a metafizikai (természetfilozófiai) fogalomra utalnak. Ilyenek például a genetikai kód és az ezt körülvevő mechanizmusok, amelyek résztvesznek az élőlény és így az ember testének fejlődésében, folytonosságának megőrzésében, és ezek az élőlény azonosítására is alkalmasak (még a kriminalisztikában is). El lehet gondolkodni arról a lehetőségről, hogy a dicsőségre feltámadt test genetikai kódja (ha  lesz ilyen) ugyanaz, mint a meghalt test genetikai kódja, de a kódból a betegségre, romlásra, elmúlásra vonatkozó jegyek hiányoznak. Ez a két test között genetikai folytonosságot is jelentene. Erről azonban semmi biztosat nem tudunk.</p>
<p style="text-align: justify;"></div>
    </div>
    
    <div class="article">
        <div class="title">Ki lehet-e érdemelni az üdvösséget?</div>
        <div class="categories">kegyelemtan</div>
        <div class="summary">A kérdésre az egyháztörténelem folyamán két téves válasz született. Pelagius (350?-431), Szent Ágoston ellenfele szerint az emberi természet romlatlan, az ember tetteivel, jelentős külső segítség nélkül elérheti az üdvösséget. Pelagius tagadja az áteredő bűn létét, a kegyelem szükségességét. Luther és &#8230; <a href="https://www.matthaios.hu/ki-lehet-e-erdemelni-az-udvosseget/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A kérdésre az egyháztörténelem folyamán két téves válasz született. Pelagius (350?-431), Szent Ágoston ellenfele szerint az emberi természet romlatlan, az ember tetteivel, jelentős külső segítség nélkül elérheti az üdvösséget. Pelagius tagadja az áteredő bűn létét, a kegyelem szükségességét. Luther és követőinek álláspontja viszont az, hogy az ember annyira romlott, hogy cselekedeteiből csak bűn fakadhat. A megváltás nem szünteti meg a bűnös állapotot, hanem csak ezt elfedi. (Későbbiekben ugyan elismerték, hogy a jó cselekedetek szükségesek, ezeket a hit megnyilvánulásainak tekintették.) A tridenti zsinat (1545-1563) kifejezetten tanítja, hogy a megigazult ember Isten kegyelméből és Jézus Krisztus érdemei által, jó cselekedeteivel kiérdemelheti az örök életet, a kegyelem és az örök dicsőség növekedését  (6.ülés).</p>
<p style="text-align: justify;">A Szentírás többször beszél jutalomról, amelyet valaki cselekedeteiért kap. Erre példaként csak a hegyi beszéd mondatait idézzük: &#8220;Boldogok vagytok, ha miattam szidalmaznak és üldöznek titeket és hazudozva minden rosszat fognak rátok. Örüljetek és ujjongjatok: nagy lesz a jutalmatok a mennyben.&#8221; (Mt 5, 11-12). Ugyanakkor Szent Pál ezt írja: &#8220;Hiszen kegyelemből üdvözültetek a hit által, s ez nem a magatok érdeme, hanem Isten ajándéka&#8221; (Ef 2, 8).</p>
<p style="text-align: justify;">Az érdem, <em>meritum</em> fogalma a nyugati teológiában fejlődött ki. Ökumenikus szempontból a fogalom problémát jelenthet. Az ortodoxiának idegenül hangzik az &#8220;érdem&#8221; szó: nyugati, jogi megközelítést látnak mögötte. A protestantizmus pedig elutasítja az &#8220;érdem&#8221; szó alkalmazását az üdvösséggel összefüggésben. Ezért egyes modern teológusok esetében is észlelhető némi zavar az érdem teológiájával kapcsolatban.</p>
<p style="text-align: justify;">Az érdem fogalma eredetileg azt jelenti, hogy bizonyos cselekedetek elvégzése következtében jog keletkezik valamilyen ellenszolgáltatásra, jutalomra. Így a munka elvégzése jogosít a fizetésre. Első pillanatra nyilvánvaló, hogy önmaguk, az emberi cselekedetek alapján ilyen értelemben nem keletkezhet jog Istennel szemben az üdvösségre, egyrészt mert a teremtő-teremtmény viszony ezt kizárja, másrészt pedig az üdvösség természetfeletti jellege miatt. A teológusok az érdemek két csoportjáról beszélnek. Az első csoportra a nehezen lefordítható <em>meritum de condigno</em><em> </em>kifejezést (a &#8220;dignus&#8221; latin szó jelentése méltó) használják. Ebben az esetben a cselekedet elvégzése magában hordja a jogcímet a jutalomra. Az elvégzett munka után a munka elvégzése miatt jár a fizetés. A második esetben már nem ez a helyzet, az elvégzett cselekedetért a jutalom nem valamilyen jogcím alapján jár, hanem a jutalmazás a jutalom adójának jóindulata, nagylelkűsége, a cselekedet elvégzője iránti szeretete miatt történik meg. Erre, az átvitt értelemben vett méltányosságból fakadó érdemre a teológusok a <em>meritum de congruo</em> kifejezést használják. Ilyen érdemről beszélhetünk például akkor, amikor egy vállalati ünnepségen az alkalmazottak valamilyen, szerződésben előre nem rögzített jutalomban részesülnek.</p>
<p style="text-align: justify;">Az érdem teológiai fogalma analóg fogalom. A blogon több alkalommal szó volt arról, hogy Istenre, a hit titkaira a teremtett világ fogalmait nem alkalmazhatjuk olyan értelemben, ahogyan ezeket a teremtett világ dolgaira vonatkoztatjuk (például <a href="https://www.matthaios.hu/az-istenrol-valo-beszed-az-analogia/">itt</a> és <a href="https://www.matthaios.hu/a-negyedik-ut-1-resz/">itt</a>). Sokszor előfordul, hogy a teológiai fogalmak a különböző állításokban valamilyen közös tartalomra utalnak, de ez a közösség nem teljes azonosság: csak hasonlóságról, analógiáról van szó. Az analóg fogalmak sokszor a részesedés (participatio) fogalmával összekapcsolódva jelentkeznek. A részesedés azt jelenti, hogy valami a részesedőben nincs meg a maga teljességében, ezt a teljességet nem a részesedő, hanem más birtokolja. Így a létezés fogalmának analogicitását az alapozza meg, hogy a részesedett lét is lét, de a létezés a maga teljességében csak arról állítható, aki lét teljességét birtokolja.</p>
<p style="text-align: justify;">Az érdem teológiai  fogalma a maga teljességében csak arra az érdemre vonatkoztatható, amely Jézus megváltó művének a következménye. Ő érdemelte ki számunkra az üdvösséget. Jézus és az Ige ugyanaz a személy, ezért megváltó tette végtelen értékű: kiérdemelte, visszaszerezte számunkra az elveszett üdvösséget. Megváltó tettében egyszerre mutatkozik meg Isten irgalmas szeretete és igazságossága. Ugyanakkor a tridenti zsinat szerint a megszentelő kegyelem állapotában lévő ember jócselekedetei is valóságos érdemeket hordoznak, amelyek jutalma az örök élet.  Ugyancsak jutalom lehet a megszentelő kegyelem és az örök dicsőség növekedése is. Ezek az érdemek szorosabb értelemben vett (de condigno) érdemek, de ez mégsem jelenti azt, hogy az emberi cselekedetek elvégzése önmagában valamilyen kötelezettséget jelentene Isten számára.</p>
<p style="text-align: justify;">A megszentelő kegyelem állapotában végzett jó cselekedet érdeme csak részesedés Jézus megváltásának érdemeiből, enélkül semmilyen érdemről nem lehet szó. Ahogyan az ember létezése sem önálló lét, hanem csak Istentől ajándékba kapott, részesedett lét, úgy az emberi cselekedet is csak a megváltás következtében lesz érdemszerző. Az érdemszerzés lehetősége Isten rendelésén és ígéretén alapszik. Valójában arról van szó, hogy a megszentelő kegyelemben Isten saját természetében részesíti az embert. Isten szeretete hatékony szeretet, ez a lélekben állapotszerű változást hoz létre: olyan tulajdonsággal látja el a lelket, amelynek következtében az eddigi bűnösséget, Istentől való elfordultságot az istengyermekség állapota váltja fel. Ez ugyan nem jelenti azt, hogy Isten kicseréli emberi természetünket, más természetet ad, de természetünk alapvető változáson megy keresztül, új tulajdonságot nyer, az ember Isten előtt kedvessé lesz.  Ez a változás a gyökere a keresztény életnek, a hit, a remény és a szeretet isteni erényeinek. Ez emeli fel a jó cselekedeteket is, olyan értéket ad nekik, amelynek következtében a cselekedetek érdemszerzőkké válnak. Ebből következik, hogy a cselekedet ilyen értelemben vett érdemszerző voltának elengedhetetlen feltétele a megszentelő kegyelem állapota. Ennek az állapotnak elérése, visszaszerzése és életünk végéig való megtartása azonban kívül esik a szorosabb értelemben vett érdemekkel elérhető jutalmak körén, ezeket <em>de condigno</em> nem lehet kiérdemelni.</p>
<p style="text-align: justify;">Érdekes a tridenti zsinat megfogalmazása: ki lehet érdemelni a megszentelő kegyelem (és az örök dicsőség) növekedését is. Első pillanatra úgy tűnik, hogy a megszentelő kegyelem és az üdvösség állapotokat jelentenek, amelyek vagy megvannak vagy nem, de az állapotok növelése nehezen elképzelhető.  A megszentelő kegyelem és az üdvösség esetében az állapotszerű jelleg valóban megvan, mert ezekkel új állapot, új élet kezdődik. Az új élet kiteljesedése azonban nem teljesen azonos mértékű mindenki esetében, ezért helye van a külöbségeknek és a növekedésnek is.</p>
<p style="text-align: justify;">Eddig csak a szorosabb értelemben vett érdemről (meritum de condigno) beszéltünk. Amint láttuk azonban, beszélhetünk tágabb értelemben vett érdemről (meritum de congruo) is. Ebben az esetben a jutalmazandó tett már nem hordoz önmagában semmilyen jutalomra való jogcímet, de a jutalmazó nagylelkűsége miatt mégis lehet szó jutalomról, de nem valamilyen jogcím alapján, hanem méltányosságból. Míg a szorosabb értelemben vett érdem csak a jó cselekedetet végző számára jelenthet jutalmat, addig a méltányosság alapján álló érdem már vonatkozhat mások javára, például megtérésére is. A nem megszentelő kegyelem állapotában végzett jó cselekedetet ugyancsak jutalmazhatja Isten, de az érdem szó itt már csak nagyon átvitt értelemben alkalmazható.</p>
<p style="text-align: justify;">A címben feltett kérdésre tehát a válasz az, hogy az üdvösséget Isten nélkül, csak emberi cselekedettel kiérdemelni nem lehet. Ugyanakkor a megszentelő kegyelemben lévő ember cselekedeteinek Isten olyan értéket ad, hogy ezek érdemet hordoznak magukban az örök élet jutalmának elnyerésére. Ennek az érdemnek a forrása a megváltásból fakadó, végtelen értékű érdem, a jó cselekedetben lévő érdem ebben az érdemben való részesedés, amely azonban a cselekedethez is kötődik. Így tehát helytelen az az állítás is, hogy az emberi cselekedetek semmilyen olyan érdemet nem hordozhatnak magukban, amelyek jutalma az örök élet. A szélsőségek közti helyes álláspont kialakításához (mint annyiszor máskor) most is a fogalom analóg értelmezése vezet el. Ha az érdemet egyértelműen azzal a viszonnyal azonosítjuk, ami az elvégzett munka és az érte kapott bér között van, akkor vagy a pelágiánus állásponthoz jutunk, amely szerint az ember önerejéből megszerezheti az üdvössége, vagy pedig a hitújítók álláspontjához, amely szerint a megváltás érdemén kívül semmilyen más érdemről nem lehet szó. A fogalom analóg használata azonban rámutat arra a hasonlóságra, ami a különböző jelentések között van, ugyanakkor  viszont utal a különbségekre is.</p>
<p style="text-align: justify;">Az érdem teológiájával szemben azt az ellenvetést szokták tenni, hogy ez az igazi szeretetet leértékeli, ezt a jutalomért végzett cselekvés szolgai lelkületével cseréli föl. Ennek az ellenvetésnek az a hibája, hogy nem veszi figyelembe, hogy mi a jutalom. Ez nem külsődleges bér, fizetés, hanem maga az Isten. A legenda szerint, amikor Aquinói Szent Tamás befejezte a Summa Eucharisztiáról szóló részét, a kereszt előtt állva Jézus hangját hallotta: &#8220;Tamás, helyesen írtál rólam, mit adjak neked jutalmul?&#8221;. Szent Tamás válasza ez volt: &#8220;Egyedül csak Téged, Uram&#8221;.</p></div>
    </div>
    
    <div class="article">
        <div class="title">Matematika, fizika, metafizika</div>
        <div class="categories">filozófia</div>
        <div class="summary">Egyik előző bejegyzésben arról volt szó, hogy valamilyen időről az angyalok és a testtől elvált emberi lelkek (animae separatae) esetében is beszélhetünk. Az idővel és térrel kapcsolatban felmerül az a kérdés, hogy ezek mennyiben tekinthetőek valóságnak, vagy esetleg  ezek csak hétköznapi &#8230; <a href="https://www.matthaios.hu/matematika-fizika-metafizika/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egyik <a href="https://www.matthaios.hu/az-angyalok-1-resz/">előző bejegyzésben</a> arról volt szó, hogy valamilyen időről az angyalok és a testtől elvált emberi lelkek (animae separatae) esetében is beszélhetünk. Az idővel és térrel kapcsolatban felmerül az a kérdés, hogy ezek mennyiben tekinthetőek valóságnak, vagy esetleg  ezek csak hétköznapi világunk megszokott kategóriái, amelyek elveszítik realitásukat, vagy egészen mást jelentenek a fizika világában. A matematika a fizika fő eszköze, ezek a fogalmak megjelennek matematikai köntösben is. Annak érdekében, hogy a tér és idő fogalmát különböző szempontok szerint vizsgálhassuk, először tisztázni kell azt, hogy ezeket milyen környezetekben használjuk, azaz, hogy általában mi a viszony a tapasztalható világ, a fizika, a matematika és a metafizika között, hogyan jutunk ezen területek sajátos ismereteihez.</p>
<p style="text-align: justify;">Aquinói Szent Tamás egységes filozófiai világképpel rendelkezett, de ezt nem foglalta össze nagy, önálló művekben. Ismeretelméleti és tudományelméleti kérdésekkel kapcsolatban fontos helynek tartják <a href="http://hu.wikipedia.org/wiki/Anicius_Manlius_Severinus_Boethius">Boethius</a> Szentháromság című könyvéhez írt kommentárjának (Super Boethium De Trinitate)  <a href="http://www.dhspriory.org/thomas/BoethiusDeTr.htm#51">5. fejezetét </a>(artikulusát). A továbbiakban az értelmezők nyomán mi is ezt követjük. Itt megtaláljuk az elméleti (spekulatív) tudományok osztályozását. Szent Tamás számára a három elméleti tudomány: a matematika, a fizika és a metafizika. A &#8220;fizika&#8221; szó ebben a környezetben nem pontosan azt jelenti, mint a modern fizika esetében, ezt Arisztotelész nyomán tágabb értelemben használták: ez jelentette a természetfilozófia és a (mai értelemben vett) természettudományok együttesét.</p>
<p style="text-align: justify;">A kiindulás az, hogy az emberi megismerés két fázis ismétlődéseiből áll. Az első fázisban az érzékszervek adataiból kiemelődik az érthető, az <em>intelligibile </em>és ebből végül elkészül a megismert dolog értelmi lenyomata, a dolog formája az értelemben. Ez a fázis arról szól, hogy mi a megismert tárgy, ennek létezése csak annyiban tételeződik fel, amennyiben a létezés szükséges ahhoz, hogy egy tárgyról ismeret keletkezzen. Ebben a fázisban az igazság és tévesség kérdése sem merül fel. A második fázisban az első fázisban keletkezett fogalmakról, tulajdonságaikról állító és tagadó ítéleteket alkotunk, amelyekre már jellemző az igazság és a tévesség.</p>
<p style="text-align: justify;">Az elvonatkoztatás, az absztrakció az első fázisra jellemző. Ebben a műveletben arról van szó, hogy egy dolog nemcsak a maga teljességében lehet tárgya a megismerésnek, hanem a tárgyban kijelőlhetünk valamit, ami a dolog teljessége nélkül is vizsgálható, így is értelmes. Felmerül a kérdés, hogy mit lehet kijelőlni és mitől lehet elvonatkoztatni. Az ismeret elvonatkoztatás után megmaradó tárgyának is érthetőnek kell lennie, ez pedig maga után vonja azt, hogy az elvonatkoztatás, az absztrakció nem lehet akármilyen, olyasmitől nem tekinthetünk el, ami nélkül a megmaradó nem értelmes. A tapasztalható világ tárgyaiban kétféle összetétel található. Az egyik az anyagból és formából való összetettség, a másik pedig a részekből való összetettség. Az anyagból és formából való összetettséget most tágabb értelemben vesszük, tehát nemcsak arról van szó, hogy az anyagi létező az <a href="https://www.matthaios.hu/fizika-es-hulemorfizmus-1-resz/">elsődleges anyag (materia prima) és a lényegadó forma (forma substantialis)</a> összetettsége. A forma most általánosabb értelemben vett meghatározottságot, aktualitást jelent, az anyag pedig azt a lehetőséget, amit a forma valamilyen értelemben meghatároz, aktualizál.</p>
<p style="text-align: justify;">Az absztrakció esetében tehát arról van szó, hogy az összetettségben résztvevő egyik komponenst, összetevőt kiemeljük, ezt vizsgáljuk a többitől eltekintve. Az absztrakció azonban csak akkor, helyes, ha a kiemelt valami tényleg érthető és vizsgálható önmagában. Példa helytelen absztrakcióra: a párosságról, a kettővel való oszthatóságról a számfogalom nélkül akarunk beszélni. Ez így nyilvánvalóan értelmetlen. A számról azonban beszélhetünk értelmesen úgy is, hogy a kettővel való oszthatóság tulajdonságával nem foglalkozunk.</p>
<p style="text-align: justify;">A mennyiség, az alak annyira alapvető tulajdonság, forma, hogy ez érthető, vizsgálható akkor is, ha minden más tulajdonságtól, formától eltekintünk. Így eljutunk megismerésünk azon tárgyaihoz, amelyek ugyan az anyagi valóságból származnak, de megértésükhöz nem szükséges az érzékelhető, anyagi valóság. Azonban a mennyiség is tulajdonság, ez nem lenne érthető valamilyen hordozóalany, objektum nélkül. A tapasztalható világban ez az alany az a szubsztancia, amelynek tulajdonságáról van szó. A matematika világában a mennyiség (és alak) &#8220;önhordozóvá&#8221; válik:  megjelenik olyan objektumként, átvitt értelemben vett szubsztanciaként, amely kijelentések alanya lehet, tulajdonságok hordozójaként viselkedik. Így például a nyolc, mint szám értelmünkben valamilyen önállóságot nyer, nem csak más objektumok tulajdonsága ez, hanem külön objektummá is válik. A matematika objektumai nem változnak, időtlen objektumok. Ennek következtében az ezekre vonatkozó ismeretek sem fejlődnek olyan értelemben, hogy ezekhez valamilyen külső, eddig ismeretlen tényező járulna hozzá. Az objektumok tulajdonságai változatlanok, de nem feltétlenül ismerjük még az összes ilyen tulajdonságot. A tulajdonságok további megismerése azonban logikai következtetések által történik, empirikus ismeretek nélkül. Az értelem absztrakciós működése alól azonban  még magának a matematikának objektumai sincsenek kivonva, ezért ez a &#8220;második&#8221; absztrakció ezekből újabb, még absztraktabb objektumokat tud létrehozni. Így épül fel a modern matematika világa, amelyben a szoros értelemben vett mennyiségek, alakzatok mellett fontos szerepe van a struktúráknak is.</p>
<p style="text-align: justify;">Másik lehetséges absztrakció az, amikor a dolgok egyedi jellemzőitől tekintünk el. Így jutunk el a tágabb értelemben vett fizikához, a változó anyagi valóságot (ens mobile) vizsgáló tudományhoz. Ez mindennel foglalkozik, amire a változás jellemző. Aquinói Szent Tamás korában az elméleti tudományok ilyen nagy léptékű felosztása elegendőnek látszott. Azóta azonban olyan mértékű differenciálódás ment végbe, amely a tudományok felosztásában újabb szempontokat tesz szükségessé. Ezzel most nem foglalkozunk, csak a modern fizikát próbáljuk meg elhelyezni a tágabb értelemben vett fizika világába. A modern fizikát (Galileitől, Newtontól kezdődően) az jellemzi, hogy a változó anyagnak a mérhető, matematikailag megfogható tulajdonságaival foglalkozik. Ez az absztrakció jóval több, mint az arisztotelészi fizika konkréttól való elvonatkoztatása, ezen absztrakció után semmi sem marad a mérhető, matematikailag megfogható változásokon kívül. Kétségtelen, hogy az ilyen absztrakció után megmaradó világ érthető, vizsgálható világ. Az azonban kérdés, hogy  lehet-e ettől a világtól az absztrakció által elszegényítettnél jóval gazdagabb valóság teljes magyarázatát remélni.</p>
<p style="text-align: justify;">A modern fizika absztrakciója következtében a csak a fizika által vizsgált tulajdonságokat hordozó objektum, szubsztancia sem jelenik már meg létének eredeti tartalmával. Ez már csak a fizika által mérhető, matematikailag megfogható tulajdonságok hordozója. Ilyen szubsztanciákat azonban a tapasztalati világban nem találunk, ezeknek legfeljebb csak közelítései léteznek. A kísérleti fizika erőfeszítései arra vonatkoznak, hogy ilyen közelítések készüljenek, és ezeket vizsgálják. A modern fizika lényegében hordoz egy szakadást: az időtlen, anyag nélkül érthető matematikai objektumok és a fizika időbeli, anyagi objektumai soha sem eshetnek teljesen egybe.</p>
<p style="text-align: justify;">Befejezésül a harmadik nagy elméleti tudomány, a metafizika tárgyáról lesz szó. A metafizika tárgya a létezés, mint létezés. A metafizika tárgyához nem a fenti értelemben vett absztrakció utján jutunk el. Mint említettük, az absztrakció a megismerés első fázisára, a fogalmak kialakításának fázisára jellemző. Az absztrakcióban a valóságban együttesen létező, összetartozó dolgok közül egy olyat kiemelünk, amely a többi nélkül is érthető, vizsgálható és a többi dolgot a vizsgálat szempontjából nem vesszük figyelembe. Ha azonban a létezőről, mint létezőről van szó, ezt nyilván nem tehetjük meg, mert a létezésbe minden beletartozik, itt csak a nem létezés maradhat figyelmen kívül. A metafizikához elvezető értelmi műveletet ezért nem is absztrakciónak nevezzük, hanem inkább elválasztásnak, szeparációnak. Itt arról van szó, hogy két egymással azonosnak látszó dolgot elválasszunk egymástól. Ez a két dolog a létezés és az anyagi lét. Az elválasztás arra mutat rá, hogy ez a kettő nem egyenlő egymással. Az anyagi lét ugyan létezés, de a létezés nem egyenlő az anyagi léttel, ez ennél bővebb kör. Itt tehát a megismerés tárgyát  nem absztrakcióval szűkítjük, hanem ezt bővítjük.</p>
<p style="text-align: justify;">A következő bejegyzésekben a tér és idő fogalmának a realitásával foglalkozunk, tekintettel a fizika tér- és időfogalmára.</p></div>
    </div>
    
    <div class="article">
        <div class="title">Metafizika és fizika. 1.rész</div>
        <div class="categories">filozófia</div>
        <div class="summary">Az előző bejegyzésben arról volt szó, hogy a régiek három nagy elméleti tudománya, a metafizika, a fizika és a matematika hogyan viszonyulnak egymáshoz, hogyan különböznek  egymástól. A metafizika tudományának első , &#8220;nagy áttörése&#8221; kb. 2500 évvel ezelőtt történt. Az arisztoteleszi-tomista &#8230; <a href="https://www.matthaios.hu/metafizika-es-fizika-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/matematika-fizika-metafizika/">előző bejegyzésben</a> arról volt szó, hogy a régiek három nagy elméleti tudománya, a metafizika, a fizika és a matematika hogyan viszonyulnak egymáshoz, hogyan különböznek  egymástól. A metafizika tudományának első , &#8220;nagy áttörése&#8221; kb. 2500 évvel ezelőtt történt. Az arisztoteleszi-tomista metafizika sok tekintetben erre az áttörésre épül. Ennek a bejegyzésnek a témája a régiek fizikájának az újkorban sajátos jelleget kapott része, a fizika újkori tudománya és a metafizika közötti feszültség és lehetséges összhang. Egyébként erről szóltak a <a href="https://www.matthaios.hu/fizika-es-hulemorfizmus-1-resz/">fizika és hülémorfizmus viszonyát tárgyaló bejegyzések</a> is.</p>
<p style="text-align: justify;">Az arisztoteleszi-tomista filozófia a létezők belső szerkezetét három fogalompárral jellemzi. Ezek: <a href="https://www.matthaios.hu/a-negyedik-ut-1-resz/">a lényeg és létezés</a> (essentia, existentia), <a href="https://www.matthaios.hu/eszkatologia-es-anyag/">az elsődleges anyag és lényegadó forma</a> (materia prima, forma substantialis), a szubsztancia és tulajdonságai (substantia, accidentia) fogalompárok. Ezek a létezők olyan összetevőire vonatkoznak, amelyek a világban tapasztalható egységben és sokaságban, állandóságban és változásban található kettősség ellentmondásmentes feloldásának érdekében megvilágítják azt, hogy  mi az egy és mi a sok, mi az állandó és mi az, ami változik. Ezek az összetevők reális, megkülönböztethető valóságok, azonban csak együtt, egymást föltételezve, egymástól elválaszthatatlanul, egymást kiegészítve léteznek. (Egyetlen kivétel az <a href="https://www.matthaios.hu/az-eucharisztikus-jelenlet/">Eucharisztia szentsége</a>, ahol a kenyér és a bor szubsztanciája átalakul a megdícsöült Jézus testévé és vérévé, miközben a színek, mint a kenyér és bor tulajdonságai megmaradnak, Isten természetfölötti tevékenységének eredményeként). A metafizika a változások általános leírására <a href="https://www.matthaios.hu/a-kozmologiai-ervek-3-resz/">lehetőség-megvalósultság</a> (potentia, actus) fogalompárt használja: a változás valamilyen lehetőség megvalósulása. Ez a kettősség tulajdonképpen az előző három fogalompárra is vonatkoztatható: ezek egyik összetevője lehetőséget jelent a megvalósultságot hordozó másik összetevő számára. Így az elsődleges anyag lehetőség a forma befogadására. A konkrét létező aktualitását a forma befogadása által nyeri el. A létezők metafizikai összetettsége csak a metafizika számára megközelíthető, a természettudományok ezekhez soha nem juthatnak el. Így például a szubsztancia kisérletileg soha nem lesz kimutatható, létezése természettudományi módszerekkel nem lesz egyértelműen bizonyítható.</p>
<p style="text-align: justify;">A továbbiakban bővebben a szubsztancia fogalmával foglalkozunk. A szubsztancia-járulékok fogalompár szerepe kettős. A szubsztancia a létező azon összetevője, amely a nem a lényeget érintő változások folyamán azonos marad. Vannak változások, amelyekben új létező keletkezik vagy egy létező megszűnik. Az ilyen változásokban is van valami, ami megmarad: ez az anyag, amely új lényegadó formát nyerve új létező lesz vagy lényegadó formáját elvesztve más formák által lesz megformálva. A legtöbb tapasztalható változás azonban nem ilyen: a változás folyamán maga a létező megmarad, csak tulajdonságai vagy részei változnak. Ilyen változás például a szoros értelemben vett mozgás vagy a növekedés. A tulajdonságok önmagukban nem léteznek, ezek mindig valaminek a tulajdonságai. A szubsztanciára az önmagában való létezés a jellemző, a tulajdonságokra viszont a másban (a szubsztanciában) való létezés. Így a szubsztancia másik szerepében a létező egységét biztosítja: ez a létező azon összetevője, amely azt képviseli, hogy a tulajdonságok egy valaminek a tulajdonságai, a részek egy valaminek a részei, és ez a valami nem lehet más valaminek a tulajdonsága vagy igazi része.</p>
<p style="text-align: justify;">A szubsztancia fogalma nem korlátozódik szükségszerűen az anyagi létezésre. Az angyalok is önálló létezők, szubsztanciák. Az anyagi létezők esetében a szubsztancia fogalma szorosan kötödik a lényegadó forma fogalmához. Az anyagi szubsztanciák magukban hordoznak egy másik összetettséget is: az elsődleges anyagból és a lényegadó formából való összetettséget. Ezért a skolasztikus terminológia ezeket összetett szubsztanciáknak nevezi, szemben az angyali szubsztanciákkal, amelyeket egyszerű szubsztanciáknak nevez. Az angyalok egyszerűsége  azonban csak arra vonatkozik, hogy nincsenek összetéve anyagból és formából, a lényeg és létezés teremtményre jellemző összetettsége rájuk is jellemző. A teljes egyszerűség csak Istenek a tulajdonsága.</p>
<p style="text-align: justify;">Az anyagi világ szubsztanciáiban a lényegadó forma formálja meg az elsődleges anyagot, ez teszi azzá a létezőt, ami a létező. Ez teszi az anyagot emberré, kutyává, virággá stb. Az anyagi létező vizsgálata folyamán azonban a lényegadó formán kívül még sok egyéb formával találkozhatunk. Így például az embernek vannak szervei, a szervek sejtekből állnak, a sejtek kisebb sejtalatti képződményekből, ezek molekulákból, ezek atomokból, ezek atommagokból és elektronokból és így tovább. Ezek a formák hierarchikus rendet képeznek, az alacsonyabb rendűek magasabb rendű formákba épülnek be. A tomista filozófia szerint ezek a formák nem lényegadó formák, hanem csak a lényegadó forma által megformált szubsztancia részeinek, tulajdonságainak a formái. A szubsztanciának csak egy lényegadó formája lehet. Ez olyan szintű egységet biztosít, amelybe az alacsonyabb rendű formák be tudnak épülni. Az egyik bejegyzésben példaként már hivatkoztunk a transzplantálandó szervre, amely a donor szervezetből való eltávolítás előtt nem tekinthető önálló szubsztanciának, ezután azonban már egy önálló szubsztanciáról van szó, amely a beültetés folyamán ismét elveszíti szubsztancialitását, ismét egy szervezet részévé válik.</p>
<p style="text-align: justify;">A formák annak következtében alkotnak hierarchiát, hogy ezek egy szubsztanciához tartozó részek, tulajdonságok formái. Ahogyan a hierarchiában lefelé haladunk, az egyes szintek önmagukban egyre több lehetőséget tartalmaznak arra, hogy különböző felsőbb szintekbe épüljenek be. A magasabbrednű állatok szervei (szív, tüdő, vese stb.) sejtekből állnak, a sejtekkel azonban már a növények esetében is találkozunk. A molekulák szintjén még több lehetőség van a beépülésre, nem is beszélve az atomi szintről, az atomok szinte minden anyagi létező részei lehetnek. Az arisztotelészi-tomista alapelv szerint a teremtett dolgok a lehetőség és megvalósulás (potentia, actus) együttesének tekinthetőek. A formák hierarchiájának különböző szintjei között is megmutatkozik ez: az alacsonyabb szint lehetőséget jelent a fölötte lévő szintek megvalósulására. Azt is mondhatnánk, hogy formák hierarchiájának a csúcsán a lényegadó forma van, a hierarchia pedig az elsődleges anyag meghatározatlanságában, formanélküliségében gyökerezik. Ez a kijelentés azonban félrevezető is lehet, mert a lényegadó forma valójában átjárja a teljes hierarchiát, az elsődleges anyag pedig a hierarchiának nem lehet része, ez a valóságban mindig csak megformázva mutatkozik meg. Ahogyan a különböző, modern értelemben vett természettudományok (biológia, kémia, fizika) a hierarchia egyre alacsonyabb szintjéig jutnak, eredményeik egyre általánosabbak lesznek, a létezők egyre tágabb körére alkalmazhatóak. Így a fizikai törvények már minden anyagi létezőre érvényesek, míg a biológia törvényei csak az élő anyagra. Az általánosság növekedése azonban együttjár az absztrakcióval, amely az aktualitásban, létben való szegényedést is jelenti.</p>
<p style="text-align: justify;">A fenti hierarchia valamennyire szemléltethető egy jelentéssel rendelkező szöveggel. A nyelvtani szabályok szerint a szöveg is hierarchikus felépítésű: a szavak betűkből állnak, a mondatok szavakból, a szöveg pedig mondatokból. Ez a hierarchia azonban önmagában értelmetlen, ez a szöveg jelentésének a szolgálatában áll, ez &#8220;élteti&#8221; a hierarchiát.</p>
<p style="text-align: justify;">Az is kérdés, hogy a valóságban tapasztalható aggregátumok, rendszerek közül melyek tekinthetőek szubsztanciának. A kérdés sokszor már nem metafizikai kérdés. A kérdést tulajdonképpen az dönti el, hogy mennyire erős egységről van szó, az egység mennyivel több mint a részek egyszerű összege, a részek mennyit veszítenek önállóságukból, mennyire lesznek alárendelve azáltal, hogy részek lettek. Amíg a szubsztancia szubsztancia, addig nem lehet része más szubsztanciának.</p>
<p style="text-align: justify;">Az elsődleges, mindennapi tapasztalatunk a &#8220;létben&#8221; gazdag valóságra a szubsztanciák és tulajdonságaik teljes gazdagságára vonatkozik. A tudományok célja végső soron mindennapi tapasztalataink megértése, megmagyarázása. A tudományok közül egyedül a metafizika (a létezőnek, mint létezőnek a tudománya) az, amely a magyarázat keresése közben az egész teremtett lét gazdagságát figyelembe veszi. A többi tudományok vizsgálatuk tárgyának meghatározásánál a teljes létezésből több dolgot elhagynak, az adott területre koncentrálva vizsgálják a létezőket. Ezáltal olyan ismeretekre tesznek szert, amelyek horizontálisan a létezők tág körére alkalmazhatóak, de a létezés teljes vertikumát nem képesek megragadni. Az <a href="https://www.matthaios.hu/matematika-fizika-metafizika/">előző bejegyzésben</a> láttuk, hogy a matematika már úgy tudja tanulmányozni tárgyait, hogy közben teljesen eltekinthet attól, hogy ezek végső soron az anyagi világból erednek. Erre az ad alapot, hogy a (tágabb értelemben vett, aritmetikai és geometriai) mennyiség a szubsztanciáknak a legalapvetőbb tulajdonsága. Ez a tulajdonság nem épít semmilyen más tulajdonságra, ugyanakkor a többi tulajdonságokban valamilyen módon jelen van: például a színhez mindig tartozik egy felület is, amelynek a színéről van szó. A mennyiségi vonatkozás bármely forma által megformált anyagnak elengedhetetlen tulajdonsága, egyetlen más tulajdonság sem ennyire alapvető az anyagi világban. Ennek következtében a matematikát nem lehet az előbb említett hierarchia különböző szintjeit vizsgáló tudományok közül a legalsó szintet vizsgáló tudománynak tekinteni, mert a matematikában már egyáltalán nincs szó az anyagról. A legáltalánosabb természettudomány végül a modern értelemben vett fizika, amely elsődlegesen a változó valóság mérhető és matematikailag megfogható arculatával foglalkozik.</p>
<p style="text-align: justify;">A szoros értelemben vett fizika a matematika intenzív használata következtében a változó anyagot mennyiségekkel, a változást, a lehetőség megvalósultságba való átmenetét pedig mennyiségi összefüggésekkel helyettesíti. Így létrejön a fizikai objektumoknak, összefüggéseknek az a rendszere, amely ugyan nem független a valóságtól, mégis egy ettől különböző, egyre nagyobb autonómiával rendelkező rendszer. Ebben az autonómiában a matematikának, mint tudománynak az érzékelhető anyagtól való bizonyos függetlensége mutatkozik meg. A számított elméleti adatok kísérleti adatokkal való megegyezésének a követelménye teszi matematikától különböző tudománnyá a fizikát. A fizika objektumainak ontológiai helyzete érdekes kérdés. A fentiek szerint a tapasztalati világban található dolgok lehetnek szubsztanciák vagy szubsztanciák részei, tulajdonságai. A fizikában találhatunk olyan objektumokat, amelyek szoros értelemben véve a fenti kategóriák egyikébe sem esnek. Ilyen fogalom például az erőtér, térerő fogalma. Ezek általában matematikai objektumokat jelentenek, amelyek segítenek abban, hogy leírhassuk olyan tulajdonságok változását, amelyek már mérhetőek a valóságban.</p>
<p style="text-align: justify;">Az újkori fizika kezdetben a szubsztanciák mennyiségi tulajdonságaival foglalkozott, eljutott azonban addig a pontig, amikor már a szubsztanciák olyan részei is feltételeződtek, amelyek viselkedése sokban eltér a szubsztanciák megszokott viselkedésétől. Így például nem mindig lehet ezek térbeli helyzetéről beszélni, mert az őket leíró egyenletek megoldásaiként erre csak valószínűségeloszlásokat kapunk. Ugyanakkor kisérletek eredményeként már konkrét térbeli eloszlást kapunk, amely megegyezik az egyenletből kapott eloszlással.</p>
<p style="text-align: justify;">Ezután a bevezetés után a következő bejegyzés megpróbálja az arisztotelészi-tomista filozófia szempontjából  megvilágítani ezt a furcsa viselkedést és az elemi részecskék &#8220;ontológiai helyzetét&#8221;.</p>
<p style="text-align: justify;"></div>
    </div>
    
    <div class="article">
        <div class="title">Metafizika és fizika. 2.rész</div>
        <div class="categories">filozófia</div>
        <div class="summary">Az előző bejegyzésben szó volt arról, hogy a fizika újonnan felfedezett objektumainak viselkedése sok tekintetben eltér a dolgok mindennapi világunkban tapasztalt viselkedésétől. Ehhez még hozzátehető az, hogy az elemi részecskék fizika által leírt viselkedését kísérletek eredményei támasztják alá. A makróvilág és &#8230; <a href="https://www.matthaios.hu/metafizika-es-fizika-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/metafizika-es-fizika-1-resz/">előző bejegyzésben</a> szó volt arról, hogy a fizika újonnan felfedezett objektumainak viselkedése sok tekintetben eltér a dolgok mindennapi világunkban tapasztalt viselkedésétől. Ehhez még hozzátehető az, hogy az elemi részecskék fizika által leírt viselkedését kísérletek eredményei támasztják alá. A makróvilág és a mikróvilág közti szakadás megértése (vagy legalább ennek kísérlete) filozófiai elemzést igényel. A két világ közti eltérés magyarázatára születtek olyan elképzelések, amelyek szerint hétköznapi világunk sok tekintetben csak látszatvilág, az igazi világ a fizika által feltárt, néha furcsa világ. Azt az álláspontot is képviselték már, hogy a világot tulajdonképpen érzékelésünk, kísérleteink határozzák meg, nincs értelme tudatunktól függetlenül létező valóságról beszélni. A fizikai összefüggések leírják kísérleti eredményeinket, de a kísérleteink közötti állapotok realitásáról nincs értelme beszélni.</p>
<p style="text-align: justify;">A metafizika kiindulása a hétköznapi valóság tapasztalata. A metafizika alapvető fogalmai körülbelül 2500 évvel ezelőtt jelentek meg, amikor még nem volt részecskefizika. Az arisztotelészi-tomista filozófia alapvető hozzáállása a hétköznapi valóság tisztelete, hiszen ebbe a valóságba jött közénk a megtestesült Ige. A metafizikus és a mindennapi ember felfogása között sokkal kisebb a különbség, mint napjaink elméleti fizikusa és a hétköznapi ember szemlélete között.</p>
<p style="text-align: justify;">A probléma tehát az, hogy szakadás látszik az anyagi világ egységében, a mindennapi világ és a fizika világa között, és emiatt kérdésessé válhat az anyagi világ egysége. Azt a kérdést is föl kell azonban tenni, hogy hol van ez a szakadás: csak ismereteinkben, a valóságban, vagy mindkettőben.</p>
<p style="text-align: justify;">Már több alkalommal említettük, hogy a fizika határtudomány: az arisztotelészi értelemben vett fizika és a matematika között lebeg. Aquinói Szent Tamás még nem ismerte a mai elméleti fizikát, de ilyen &#8220;kevert&#8221; tudományokra már ő is utalt Arisztotelész Fizikájához írt kommentárjában (2. könyv 3.): szerinte ilyenek az asztronómia, az optika és a zene tudományai. A fizika objektumai matematikai objektumok, amelyek azonban kezdetben tapasztalati világunk szubsztanciáinak tulajdonságaira vonatkoztak. A 19. és főleg a 20. században megjelentek fizikai objektumként olyan szubsztanciák, amelyek már csak nagyon áttételesen (kísérletek, kísérletek magyarázata által) rendelkeztek tapasztalati háttérrel. Tapasztalati világunk szubsztanciái esetében világos az, hogy maga a szubsztancia több, mint a mennyiségi tulajdonságait leíró matematikai objektumok. Az elemi részecskék esetében ilyen tapasztalat már nem áll rendelkezésünkre, ezért néha feltételezik, hogy ezek a valóságban nem többek, mint a leírásukra használt matematikai objektumok és a kísérletek mérési adatainak hordozói. Arról, hogy ezek mennyivel többek, mint a fizikai elméletben megjelenő tulajdonságaik, semmilyen ismerettel nem rendelkezünk. Ismereteink vonatkozásában tehát kétségtelenü van egy szakadás. Nézhetjük azonban a modern fizika objektumait abból a szempontból is, hogy ezek hol helyezkednek el a részformák hierarchiájában.</p>
<p style="text-align: justify;">A részecskefizika objektumait meghatározó formák inkább matematikai jellegűek, de ezeknek mégis van vonatkozása a változó, anyagi világhoz. Mennyiben tekinthetőek ezek anyagi formáknak a tomista filozófia szempontjából? Ennek tisztázása előtt azonban azt is tisztázni kellene, hogy mi az anyag. Erről a kérdésről már több alkalommal volt szó a blogon (például <a href="https://www.matthaios.hu/eszkatologia-es-anyag/">itt</a>). Megnéztem a <a href="http://hu.wikipedia.org/wiki/Anyag">Wikipédia szócikket</a> is. Nem nagy meglepetésemre, ebben az anyag filozófiai fogalmaként az anyag arisztotelészi fogalmát ismertetik. Meg kell azonban jegyeznünk, hogy a legvégső értelemben vett anyag, az elsődleges anyag önmagában nem létezik, a valóságosan létező anyagi dolog mindig valamilyen forma által megformált anyag. A lényegadó formából (forma substantialis) és az elsődleges anyagból (materia prima) való összetettség a természettudományok számára nem megfogható, mégis kijelől két pólust, amely között helyezkednek el az anyagi létezők részeinek formái. Beszéltünk már arról, hogy ezek hierarchiát alkotnak, de ez a hierarchia olyan értelemben nyilt, hogy a fizika szempontjából nem megfogható az elsődleges anyag, tehát ez elemként nem illeszthető be a hierarchiába. A fizika egyre mélyebbre hatol az elemi részecskék világában, de nem jut el még ahhoz az &#8220;első&#8221; formához sem, amely minden más formát megelőzően megformálná az elsődleges anyagot. Azt hiszem, a <a href="http://hu.wikipedia.org/wiki/A_mindens%C3%A9g_elm%C3%A9lete">mindenség elméletének</a> nevezett, egyelőre még távoli fizikai elmélet sem fog egy olyan végső formát szolgáltatni, amely alatt már csak az elsődleges anyag van, így nem kell attól tartani, hogy a fizika tudományának vége lesz. Az elsődleges anyag fogalma bizonyos értelemben véve olyan határfogalom, mint az ösrobbanás pillanata. Ezeket a határokat a fizika, a kozmológia fejlődése folyamán megközelítjük, de ezeket teljesen el nem érjük. Ezért beszélhetünk arról, hogy lehetőség szerint a felfedezett és még fel nem fedezett formák sorozata létezik. Ezek a formák azonban egyre inkább tükrözni fogják azt, hogy az elsődleges anyag tiszta pontecialitása felé tartanak, önálló, szubsztanciaként megvalósulva rövid életűek, instabilak: ezek igazi léte a más szubsztanciákba beépülő, részként létezés.</p>
<p style="text-align: justify;">A fentieknek viszont az a következménye, hogy amikor a fizika szempontjából vizsgálunk egy ok-okozati viszonyt, akkor elvileg nem jelenthetjük ki azt, hogy ez a viszony előttünk teljességgel ismert, hiszen az oksági viszony legmélyén olyan viszonyokra bukkanhatunk, amelyek eddig általunk még fel nem fedezett, a jelenleg ismert formák és az elsődleges anyag közötti formák viszonyai. Az oksági viszony nem-teljességének jele viszont az lehet, hogy olyan statisztikus törvények bukkanhatnak fel, mint amilyenek például a kvantummechanika törvényei. Ha van egy dobókockánk és a kockát a megpörgetés után elengedjük, akkor a kocka felső lapján 1, 2, 3, 4, 5 vagy 6 pontot látunk. Amit a kockával a dobás alkalmával csináltunk, abból csak az következik, hogy ezen számok valamelyike a dobás eredménye, de az nem, hogy melyik ez a szám. Tehát van egy eseményünk, amelyet véletlennek mondunk, mert a dobás, mint ok nem magyarázza azt, hogy miért kaptuk például eredményül a kettes számot. Ha azonban elképzeljük azt, hogy a dobás teljes kimenetelét a levegő, a kocka, az asztal molekulái, atomjai, elemi részecskéi stb. befolyásolják, akkor már nem mondhatjuk azt, hogy az eredmény ok nélkül állt elő.  Az történt, hogy a teljes esemény oka nemcsak a kocka dobása volt, hanem ezenkívül még más, ettől bizonyos mértékig független okok is felelősek a teljes eseményért. Ha azonban sokszor megismételjük a kocka dobását, a dobások statisztikája azt fogja mutatni, hogy nincs kitüntetett szám: a különböző számok nagyjából ugyanannyiszor lesznek a dobások eredményei. Úgy tűnik, hogy ennek a &#8220;kiegyenlítődésnek&#8221; a teljes természetfilozófiai magyarázata még hiányzik.</p>
<p style="text-align: justify;">A hétköznapi világ és a modern fizika közti szakadás kérdését most csak a szubsztancia részei közötti hierarchia szempontjából vizsgáltuk. A szakadás magyarázatát egyrészt abban jelölhetjük meg, hogy a fizika a szubsztancia teljessége helyett csak a mennyiségi viszonyokkal foglalkozik. Másrészt a fizika módszerénél fogva nem foglalkozik az anyagi világban található dolgok egységének legfontosabb elvével, a szubsztancia egységét megvalósító lényegadó formával. A fizika eltekint attól, hogy a tapasztalati világunkban általa vizsgált formák elsősorban nem önálló formákként, hanem magasabbrendű formákba beépült részek formáiként jelentkeznek. Így az elsődleges valóság az a világ, amelyet a magasabb szintű, végső fokon a lényegadó formák formálnak meg, amely világot magunk körül látjuk, tehát nem kell ezt például csak a téridő kaotikus ingadozásaként felfogni. A fizika világa értelmünkben létező világ, de mégsem egy kitalált világ, mert ez szorosan kapcsolódik tapasztalati világunkhoz, hiszen a fizikai absztrakció is ebből ered, a fizikai kísérletek is erre vonatkoznak. Figyelembe kell azonban venni, hogy fizikai ismereteink szükségképpen részleges ismeretek, azokra a formákra vonatkoznak, amelyek  éppen a fizika lényegénél fogva inkább a lehetőségekre utalnak, mint  a megvalósultsággal kapcsolatos befejezettségre, teljességre. A fentiekben természetesen nem oldottuk meg teljesen a hétköznapi világ és a fizikai világ közti feszültség bonyolult kérdését, csupán arra  akartunk rámutatni, hogy a prioritás a hétköznapi világé, amely nem tekinthető a maga teljességében, változatosságában csak a látszatok világának.</p>
<p style="text-align: justify;">Ezekben a bejegyzésekben sok kérdéssel nem foglalkoztunk részletesen. Csak néhány téma, amelyekre a jövőben talán még visszatérünk: a tér és idő valóságának, az idő irányának, a véletlennek témái.</p></div>
    </div>
    
    <div class="article">
        <div class="title">Metafizikai összefoglalás. 1.rész</div>
        <div class="categories">filozófia</div>
        <div class="summary">Több bejegyzésben volt már szó az arisztotelészi-tomista metafizika fogalomkészletéről. Ebben és a következő bejegyzésben (egy témakör lezárásaként) megpróbáljuk ezt röviden összefoglalni. W. Norris Clarke S.J. könyve jó bevezetés a témát még nem ismerők számára. Már nehezebb olvasmány John F. Wippel &#8230; <a href="https://www.matthaios.hu/metafizikai-osszefoglalas-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Több bejegyzésben volt már szó az arisztotelészi-tomista metafizika fogalomkészletéről. Ebben és a következő bejegyzésben (egy témakör lezárásaként) megpróbáljuk ezt röviden összefoglalni. W. Norris Clarke S.J. könyve <a class="footnote" href="https://www.matthaios.hu/feed/?paged=21#note-876-1" id="return-note-876-1" title="W. Norris Clarke, S.J.: The One and the Many. A Contemporary Thomistic Metaphysics"><sup>1</sup></a> jó bevezetés a témát még nem ismerők számára. Már nehezebb olvasmány John F. Wippel könyve <a class="footnote" href="https://www.matthaios.hu/feed/?paged=21#note-876-2" id="return-note-876-2" title="John F. Wippel: The Metaphysical Thought of Thomas Aquinas. From Finite Being to Uncreated Being"><sup>2</sup></a>, amely Aquinói Szent Tamás műveiből összegyüjti metafizikai nézeteit, kitérve a nézetekkel kapcsolatos vitákra is.</p>
<p style="text-align: justify;">A tomista metafizika fogalmainak kialakulása 2500 évvel ezelőtt kezdődött. Az európai filozófia úgy indult, hogy görög gondolkodók a mitikus magyarázatokon kívül kerestek  magyarázatot a világ eredetére és rendjére. A tapasztalható egység és különbözőség, állandóság és változás magyarázatának keresése közben olyan álláspontok is születtek, amelyek csak az ellentétpár egyik tagját tekintették valóságosnak, a másik részét tagadták, csak látszatnak tartották. A valóság különbözőség nélküli egységét és változatlanságát Parmenidész (Kr.e. 5-4. század) állította, Hérakleitosz (Kr.e. 535-475) viszont a változást hangsúlyozta. Parmenidész szerint a létező oszthatatlan, nem lehetnek benne különbségek. Ugyanis, ha lenne két dolog a létezésen belül, akkor ezeknek valamiben különbözniük kellene. A létezőtől azonban csak a nem-létező különbözhet, ezért a két dolog közti különbség nem létezik, tehát a két dolog azonos. Így az általunk érzékelt különbözőség csak látszat.</p>
<p style="text-align: justify;">Az ókori filozófia klasszikus korszakának nagy alakjai, Platón és Arisztotelész ezeket a szélsőséges álláspontokat cáfolva alakították ki nézeteiket. Platón az állandóság és változás, az egység és sokaság kettősségének magyarázataként az állandóságot, az egységet az ideák tapasztalati világunktól különböző világába utalta. Arisztotelész szerint viszont nincs ilyen, az egység és különbözőség, az állandóság és változás egyaránt tapasztalati világunkban van. Ez azonban nem vezet ellenmondáshoz, mert ezek a létezők különböző összetevőire vonatkoznak. Így jutott el a létezők összetett voltának a felismeréséhez. Ez az összetétel nem fizikai összetétel: a komponensek fizikailag nem választhatók el egymástól. Ez az összetétel nem külsödleges, az összetevők együttesen alkotják a dolgot, önállóan, egymástól függetlenül nem létezhetnek. Az összetett létezőkben a komponensek különbözőségére később a skolasztika a metafizikai különbség (distinctio metaphysica) szakszót használta, jelölve ezzel, hogy itt a különbségnek egy olyan fajtájáról van szó, amelyre csak a metafizika talál rá, fizikailag a metafizikailag különbözők nem jelölhetők meg, nem választhatók szét.</p>
<p style="text-align: justify;"><strong>A létanalógia (analogia entis)</strong></p>
<p style="text-align: justify;">A metafizika tárgya a létező, mint létező. (Egy <a href="https://www.matthaios.hu/matematika-fizika-metafizika/">régebbi bejegyzés</a> foglalkozott a metafizika többi tudományokhoz való viszonyával.) Amiről a létezés nem állítható, az nincs, nem létezik, de a létezés a nem-létezőn kívül mindenről állítható. A létező (ens) tehát mindenre vonatkoztatható, ami van. Ugyanakkor nem értelmezhetjük a fogalmat úgy, hogy ez csak arra vonatkozik, ami minden létezőben közös. Ezt azért nem lehetséges, mert ekkor kizárnánk azokat a dolgokat, amelyek a létezőkben eltérőek, de ezt nem tehetjük meg, mert ezek is léteznek. Parmenidész fenti gondolatmenetének éppen az a hibája, hogy a létező dolgok közti különbségeket kizárja a létezésből.</p>
<p style="text-align: justify;">Fogalmainkból új fogalomhoz jutunk, ha ezeket általánosítjuk vagy pedig jelentésüket szűkítjük. Így jutunk el a kutya fogalmából az állat fogalmához, vagy az állat fogalmából a kutya fogalmához. A létező fogalmát azonban nem lehet általánosítani, mert már mindent magában foglal, ami létezik. De szűkíteni sem lehet, mert a szűkítés az eredeti fogalom tartalmához olyasmit ad hozzá, amit az eredeti fogalom nem tartalmazott. Így az állat általános fogalmához hozzáadjuk a csak a kutyára jellemzőeket és így jutunk el a kutya fogalmához. A létező fogalmához azonban semmit sem lehet hozzáadni, mert amit hozzáadnánk az is létezőre vonatkozik, tehát a fogalom már ezt is tartalmazza. Így a létezés minden létező dologról állítható, de ez a fogalom nem bontható tőle különböző &#8220;alfogalmakra&#8221;, mert a létezéshez megkülönböztető jegyként (differentia specifica) csak a nem-létezést lehetne hozzáadni. Ugyanakkor a létezés nem teljesen ugyanolyan értelemben állítható a különböző dolgokról. Ha ezt tennénk, akkor nem-létezőnek tekintenénk a dolgok közti különbségeket. A tulipán is létezik, és mindaz létezik, ami a tulipánban van. Az elefánt is létezik, és mindaz létezik, ami az elefántban van. Ennek ellenére nem mondhatjuk, hogy a tulipán és az elefánt létezése teljesen megegyező létezés. A tulipán tulipán módjára, az elefánt pedig elefánt módjára létezik. Tehát amellett, hogy a létezés minden létezőről állítható és így olyan közösre utal, amelyet mindegyik birtokol, a létezés egyben azt a különbséget is jelöli, amely szerint a különböző létezők saját létezési módjuknak megfelelően léteznek. Ezért mondjuk, hogy a létezés fogalma analóg fogalom, különböző dolgokra nem teljesen azonos, hanem csak hasonló jelentéssel alkalmazhatjuk. A létező fogalma egyrészt jelzi azt a közöset, amely minden létezőben megvan, de egyben utal arra is, hogy ezek létezése nem teljesen azonos létezés, létezésükben különbség is van. Így beszélhetünk a létanalógiáról, az <em>analogia entis</em>-ről.</p>
<p style="text-align: justify;">A létező analóg fogalma egyszerre utal a világban található egységre és különbségekre. A következőkben arról lesz szó, hogy a létező dolgokban mi felel meg az egységnek és a különbözőségnek.</p>
<p style="text-align: justify;"><em></em><strong>Lényeg és létezés (essentia, existentia)</strong></p>
<p style="text-align: justify;">A létező dolgok közti különbség abból adódik, hogy létükben korlátozottan léteznek. Az egyik dolog léte nem terjed ki azokra a mozzanatokra, amelyekre egy másik dolog léte kiterjed. A dolog létezése csak arra terjed ki, ami a dolog. Egy másik dolog másik valami, de ez is csak aszerint létezik, ami ő. A dolgok létét tehát az korlátozza, ami a dolgot azzá teszi, ami a dolog. Ha ezt a létező dolog összetevőjének, komponensének tekintjük, akkor erre az összetevőre a &#8220;mi ez&#8221; kérdéssel kérdezhetünk rá. A kérdésre adott válasz pedig megmondja, hogy mi a dolog. Így például lehet az a válasz, hogy ez a szomszéd néni, vagy Cirmi cica. A létezőnek azt az összetevőjét, amely arra utal, hogy mi a létező, a létező lényegének, <em>essentia</em>-jának nevezzük. Elsősorban ez az összetevő felelős a létezők közti különbségekért.</p>
<p style="text-align: justify;">A körülöttünk tapasztalható dolgok lényegéből nem következik az, hogy ezek ténylegesen is léteznek. Létezésük tapasztalati tény, de ez nem következik lényegükből olyan értelemben, ahogyan  a háromszög fogalmából következik például az, hogy létezik egy olyan kör, amely a háromszög összes csúcspontján keresztülmegy (a háromszög köré írható kör). Ahhoz tehát, hogy egy dolog létezzen, a lényegéhez még szükséges egy ettől különböző összetevő is. Ez az összetevő, a létezés, az <em>existentia</em>. Ez a komponens utal arra az egységre, amelyet a létezés jelent, és amely a konkrét létezőben a lényeg által korlátozva jelenik meg. A létezésnek önmagában véve nincs korlátja. Ez mindent magában foglal, de a konkrét létezőkben a létezés a lényeg által korlátozottan jelenik meg. A lényegből és létezésből való összetettséget nem úgy kell érteni, hogy először van valamilyen lényeg, aztán ehhez később hozzájárul a létezés és ezáltal jön létre a konkrét dolog. A lényeg és létezés a dolog metafizikai összetevői, közöttük metafizikai különbség van, amely valóságos, de nem fizikai különbség, így ezek fizikailag, térben és időben nem választhatók el egymástól. Lényeg és létezés egymást föltételező, egymást kiegészítő összetevői a létező dolognak. Ebben az összetételben a lényeg jelenti a lehetőséget, a befogadást, a korlátozó tényezőt, a létezés pedig a megvalósulást, a befejezettséget, az aktív tényezőt.</p>
<p style="text-align: justify;">A lényegből és létezésből, az <em>essentia</em>-ból és <em>existentia</em>-ból való összetettség a legáltalánosabb összetettség, ez minden teremtett létezőre jellemző, ez megvan az angyalokban, emberekben, az anyagi világ dolgaiban. Istenben azonban nincs ilyen összetettség, benne a lét nincs lényeg által korlátozva, benne a lényeg és a létezés között semmilyen különbség nincs: lényege az, hogy létezik és létezése a lényege. A teremtett dolgok létből és lényegből való összetettségét úgy is fel lehet fogni, hogy ezek nem birtokolják létüket sajátjukként, hanem ezt kapják: ez nem önálló, hanem részesedett lét. A részesedés, <em>participatio</em> azt jelenti, hogy a részesedő a részesedett dologgal nem rendelkezik a maga teljességében, nem sajátjaként birtokolja: az amiben részesedik,  önállóan, sajátként, a maga teljességében valami másban van meg.</p>
<p style="text-align: justify;">A következő bejegyzésben olyan összetettséggel foglalkozunk, amely már csak az anyagi létezőkre jellemző. Ez az anyagból és formából való összetettség.</p>
<div class="footnotes"><h2 class="notes">Jegyzetek:</h2><ol><li id="note-876-1">W. Norris Clarke, S.J.: The One and the Many. A Contemporary Thomistic Metaphysics <a href="https://www.matthaios.hu/feed/?paged=21#return-note-876-1">&#8617;</a></li><li id="note-876-2">John F. Wippel: The Metaphysical Thought of Thomas Aquinas. From Finite Being to Uncreated Being <a href="https://www.matthaios.hu/feed/?paged=21#return-note-876-2">&#8617;</a></li></ol></div></div>
    </div>
    
    <div class="article">
        <div class="title">Metafizikai összefoglalás. 2.rész</div>
        <div class="categories">filozófia</div>
        <div class="summary">Az előző bejegyzésben foglalkoztunk a létanalógiával, majd ezt követően a világban található egység és sokaság kérdésével. Az egység és különbözőség magyarázataként rámutattunk a dolgok lényegből és létből való összetettségére. Mielőtt az anyag-forma összetettséggel foglalkoznánk, az egyik legalapvetőbb tapasztalati tényről, a változásról lesz &#8230; <a href="https://www.matthaios.hu/metafizikai-osszefoglalas-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/metafizikai-osszefoglalas-1-resz/">előző bejegyzésben</a> foglalkoztunk a létanalógiával, majd ezt követően a világban található egység és sokaság kérdésével. Az egység és különbözőség magyarázataként rámutattunk a dolgok lényegből és létből való összetettségére. Mielőtt az anyag-forma összetettséggel foglalkoznánk, az egyik legalapvetőbb tapasztalati tényről, a változásról lesz szó.</p>
<p style="text-align: justify;"><strong>Lehetőség és megvalósultság (potentia, actus)</strong></p>
<p style="text-align: justify;">Körülöttünk minden és állandóan változik. A változások két nagy csoportba oszthatók. Az első csoportba azok a változások tartoznak, amelyekben valami új létező keletkezik, vagy egy ilyen létező megszűnik. Ezeket a változásokat lényegi változásoknak nevezzük. Ilyen változások például az élőlények keletkezése, pusztulása, vegyületek, molekulák stb. létrejötte, szétesése. A másik csoportba azok a változások tartoznak, amelyeknél nem keletkezik vagy szűnik meg valamilyen létező, hanem csak valaminek a tulajdonságai, járulékai változnak meg. Ilyen változás a növekedés, de a szoros értelemben vett mozgás, a helyváltozás is.</p>
<p style="text-align: justify;">A változás ténye az egység és különbözőség kérdését dinamikus oldaláról szemlélve veti fel. Itt nem egyszerűen különbözőségről van szó, hanem arról, hogy valamiről olyan kijelentéseket teszünk, amelyek az ellentmondás elve következtében nem lehetnek egyszerre igazak. Például azt mondjuk, hogy a közlekedési lámpa zöldet mutat és azt is, hogy a közlekedési lámpa pirosat mutat. Nyilvánvaló, hogy ez a kettő egyszerre nem lehet igaz, mert ugyanarról a dologról egymást kizáró tulajdonságokat állít. A változás realitásának gyökeres tagadása mögött az a gondolatmenet húzódik meg, hogy ami a változás eredménye, az előzőleg nem létezett, mert különben nem lenne változás. A nem-létezőből azonban nem lesz létező, így a változás csak látszat.</p>
<p style="text-align: justify;">Arisztotelész ezt a paradoxont úgy oldja fel, hogy rámutat arra, hogy a változás eredménye nem a semmiből ugrik elő, mert ezelőtt már ott van valami, ami változik, és ott van a változás lehetősége, ami nem semmi, hanem létezés, lehetőség szerinti létezés. A változás ennek a lehetőségnek a megvalósulását jelenti, a lehetőségből (potentia) a megvalósultságba, aktualitásba (actus) való átmenetet.  Magyarázat iránti igényünk megköveteli, hogy ezt az átmenetet ne tekintsük magától bekövetkező átmenetnek, hanem keressük ennek magyarázatát, okát.</p>
<p style="text-align: justify;">Tapasztalati világunk létezői lehetőségek és aktualitások hordozói. Ez igaz abban az értelemben, hogy ezekben minden megvalósultsághoz valamilyen lehetőség tartozik, amelynek ez megvalósultsága, de abban az értelemben is, hogy a konkrét megvalósultságok is hordoznak magukban valamilyen változásra való lehetőséget. Amit  a világban közvetlenül megismerünk, az valamilyen megvalósultság, a lehetőségeket csak annyiban ismerjük, amennyiben ezek valamilyen megvalósulásra irányulnak.</p>
<p style="text-align: justify;">Az előző bejegyzésben említettük a létező dolgok lényegből és magából a létezésből (essentia, existentia) való összetettségét. A lényeg lehetőségként jelenik meg, amelyből konkrét létező dolog a létezés aktusa (actus essendi) által lesz. A létaktus központi fogalma a tomista filozófiának.</p>
<p style="text-align: justify;"><strong>Az első anyag (materia prima) és a lényegadó forma (forma substantialis) </strong></p>
<p style="text-align: justify;"><strong></strong>Az anyagból és formából való összetettség kettős szerepet játszik a tomista metafizikában. Első szerepében megmutatja, hogy a lényegi változásokban (a keletkezésben és pusztulásban) mi az állandó és mi az, ami változik. Második szerepében azt tisztázza, hogy a &#8220;mi ez&#8221; kérdésre miért lehet két, nem teljesen egyező választ adni. Ha az előttem ülő kutyával kapcsolatban teszem fel a kérdést, akkor egyrészt mondhatom azt, hogy ez Füles kutya, de azt is, hogy ez egy kutya. Itt is találkozunk az egységgel és sokasággal: nem csak egy kutya van, hanem sok kutya.</p>
<p style="text-align: justify;">Arisztotelész az anyag és forma összetettségével kapcsolatban a szobor márványból és formából való összetettségéből, mint hasonlatból indult ki. Ez az összetettség hasonlít az előző bejegyzésben említett metafizikai összetettségekhez, hiszem a két komponens együttesen adja a szobrot, forma nélkül csak egy márványdarabról van szó, ugyanakkor a forma márvány nélkül, önállóan nem létezik (legfeljebb csak a szobrász gondolataiban, képzeletében). Tehát itt két egymást feltételező, kiegészítő komponensről van szó, amelyek együttese nélkül a szobor, mint szobor nem létezhet. Ezt az összetételt vitte át Arisztotelész tapasztalati világunk dolgaira: szerinte ezek is anyagból és formából vannak összetéve. Az anyag határozatlan lehetőség, <em>potentia</em> valamilyen forma befogadására. A forma képviseli a megvalósultságot, a határozottságot, az aktualitást. A létező dolog mint ezen komponensek együttese létezik. Tapasztalati világunkban az anyagban sokféle forma található. A &#8220;forma&#8221; szón tágabb értelemben valamilyen lehetőség meghatározottságát, megvalósultságát értjük. Számunkra azonban most azok a formák az érdekesek, amelyek az anyagnak olyan meghatározottságot adnak, ami az adott dolgot azzá teszi, ami. A kutya forma teszi az előttem lévő anyagot kutyává. Az ilyen formát nevezzük lényegadó formának, <em>forma substantialis</em>-nak. Ha a lényegadó forma esetében a megformált anyagra kérdezünk, akkor nem állhatunk meg az anyag valamilyen közbenső, már valahogyan megformált állapotánál. Így nem mondhatjuk, hogy a kutya forma a húst és csontokat, a sejteket, vagy akár az atomokat formálja meg. A lényegadó forma által megformált anyag a forma-nélküli első anyag, a <em>materia prima</em>. Ez az anyag önmagában, forma nélkül nem létezik, ez csak lehetőség, <em>potentia:</em> valamilyen lényegadó forma befogadásának a lehetősége. Ezért az elsődleges anyag közvetlenül nem lehet ismereteink tárgya, mert önmagában nem létezik. Erre csak a metafizikai gondolkodás talál rá. A keletkezés lényegi változása esetén az történik, hogy az anyagot egy új lényegadó forma formálja meg a régi helyett. Amikor két hidrogénatomból és egy oxigénatomból vízmolekula lesz, akkor a hidrogénatomok és az oxigénatom formái megszűnnek lényegadó formák lenni, ezek helyét a vízmolekula lényegadó formája veszi át, a hidrogénatom és oxigénatom formák pedig a vízmolekula részének formái lesznek, elvesztvén önállóságukat. A tomista filozófiának fontos tétele a lényegadó formák egyedisége (unicitása), amely szerint egy létezőnek csak egyetlen lényegadó formája lehet, mert ellenkező esetben a forma által meghatározott dolog elvesztené egységét. A lényegadó forma adja azt az egységet, amely szerint a részek formái nem önálló, autonóm dolgokként működnek, hanem a lényegadó forma által biztosított egység keretében.</p>
<p style="text-align: justify;">A tisztán szellemi létezők és az anyagi létezők között van egy másik lényeges különbség is. Anyagi létezők esetében beszélhetünk több, ugyanazon forma által megformált egyedről, így a kutya forma több kutyát is megformálhat. Az az komponens, amely lehetővé teszi, hogy az egy lényegadó formához tartozó fajnak (species) több egyede is lehessen, az első anyag. Az individuáció elve, a <em>principium individuationis</em> tehát az első anyag. Az ugyanazon nemhez tartozó egyedek különbözőségére utal, hogy ők különböző helyeket foglalnak el, és az általuk elfoglalt helyet más nem foglalhatja el. Bármely lényegadó forma által megformált első anyag rendelkezik a mennyiség alapvető tulajdonságával, pontosabban a dimenziókba kiterjedni képes mennyiség tulajdonságával (Aquinói Szent Tamás &#8220;dimenzionált mennyiségről&#8221;, <em>quantitas dimensiva</em>-ról beszél). Ez a mennyiség eredményezi azt, hogy ugyanaz a forma a különböző helyeken lévő, mennyiség által megjelölt anyag formája legyen, így biztosítva, hogy ugyanaz a forma különböző egyedekhez tartozó, térben kiterjedt anyagot formálhasson meg. Ezt azonban nem jelenti azt, hogy a mennyiség az anyagnak valamilyen legelső, minden más forma előtti formája lenne. Csak arról van szó, hogy a bármely lényegadó forma által, az (elsődleges) anyagból megformált létező rendelkezik a mennyiség tulajdonságával.</p>
<p style="text-align: justify;">Az előző bejegyzésben említettük a létezők lényegből (essentia) és létezésből (existentia) való összetettségét. Az anyag-forma összetettség ebbe úgy illeszthető be, hogy ez az anyagi létezők esetében a lényeg összetettségét adja. A lényegre, a &#8220;mi ez&#8221; kérdésre adott válasz tehát egyrészt utal lényegadó formára, ez teszi az anyagot azzá, ami a dolog. Másrészt, a válaszból nem maradhat ki az sem, hogy itt az anyag formájáról van szó. Az anyagra, az individuáció elvére való utalás tartalmazza azt is, hogy ez a lényeg több individuum lényege lehet: ez a lényeg individuumokban valósul meg. A lényegre, mint a létező működésének az elvére a &#8220;természet&#8221; szóval is szoktak hivatkozni. Így például azt lehet mondani, hogy az ember természete szerint képes szabad döntésekre. A lényeg, a természet tehát egy olyan összetevőre utal, amely közös a nemhez tartozó egyedekben, de ez a konkrét létezőkben, az egyedekben valósul meg.</p>
<p style="text-align: justify;">Szellemi létezők (angyalok) esetében is beszélhetünk lényegadó formáról. Ez megegyezik  magával a lényeggel, mert itt nincs olyan valami, ami a formát befogadná, ami a forma által lenne megformálva. Ezek önmagukban létező formák (formae subsistentes). Ebből következik, hogy az angyalok esetében nem lehet arról beszélni, hogy egy angyali nembe (genus) több angyal tartozna. Két angyal közti különbség egyben mindig két nem közötti különbség is. Az anyag-forma összetettség hiányából az is következik, hogy az angyaloknál nincs lényegi változás. Így az angyalok teremtésüktől kezdve örökké léteznek (hasonló a helyzet az emberi lélekkel is, lásd <a href="https://www.matthaios.hu/az-ember-test-es-lelek-1-resz/">itt</a> és <a href="https://www.matthaios.hu/eszkatologia-es-anyag/">itt</a>). Ez azonban nem zárja ki a szellemi teremtett létezők járulékos változását.</p>
<p style="text-align: justify;"><strong>Szubsztancia és járulékok (substantia, accidentia)</strong></p>
<p style="text-align: justify;">A járulékos változások folyamán nemcsak az anyag marad meg, hanem az a létező is, amelyben a változás történik. Ennek valamilyen járuléka megváltozik, de a járulékot hordozó alany, a szubsztancia ugyanaz a változás előtt és után. A szubsztancia fogalmának megértéséhez az anyagi világ legkiemelkedőbb létezőjéből, az emberi személyből indulhatunk ki. Az itt szerzett ismeretek megvilágítják azt, hogy a fogalom alkalmazható az alacsonyabbrendű szubsztanciákra is. Azt tapasztaljuk, hogy személyiségünk nem azonos gondolatainkkal, érzéseinkkel, képességeinkkel, még kevésbé olyan külső tulajdonságainkkal, mint például hajunk, szemünk színe, súlyunk, alakunk stb. Az is tapasztalat, hogy állandóan változunk: gondolhatunk itt a növekedésre, de például arra is, hogy a napsütés hatására barnábbak leszünk. De az is tapasztalatunk, hogy a változások ellenére is ugyanazok maradunk, nem lettünk ettől más személyek.</p>
<p style="text-align: justify;">Ezt kiterjesztve más létezőkre is, megállapíthatjuk, hogy van a dolgokban egy olyan összetettség, amelynek egyik komponense valamilyen hordozó alany, a másik komponenseit pedig az ez által hordozott járulékok tulajdonságok alkotják. Az első komponenst a &#8220;szubsztancia&#8221;, &#8220;magában-való&#8221; vagy &#8220;magánvaló&#8221; szavakkal jelölik, a hordozott dolgokat pedig  járuléknak, <em>accidens</em>-nek nevezik. Ez az összetettség is metafizikai összetettség. Ismereteink forrásai a járulékokból eredő érzéki adatok, magát a szubszanciát azonban érzékszerveinkkel nem tudjuk közvetlenül megtapasztalni.</p>
<p style="text-align: justify;">A szubsztancia legfontosabb tulajdonsága az, hogy önmagában létezik, tehát létezése önmagában lét, nem pedig valami másban való lét. Ezzel szemben a járulékok létezése nem önmagukban való lét, ezek másban, a szubsztanciában léteznek, létükben a szubsztanciához &#8220;tapadnak&#8221;, ezért itt inherens létezésről beszélünk. A szubsztancia említett tulajdonságára utal a <em>subsistentia</em> szó. Ugyanakkor a szubsztancia hordozza a járulékokat, ez áll a járulékok alatt. A szubsztanciának erre a szerepére utalnak a latin <em>suppositum, </em>és a görög <em>hüposztazisz</em> szavak.</p>
<p style="text-align: justify;">A teológiában fontos szerepe van a szubsztancia fogalmának, különösen akkor, amikor ez az értelmes természettel rendelkező szubsztanciára, a személyre vonatkozik. Személyek a Szentháromság személyei, nyilvánvaló azonban, hogy itt a személy fogalma analóg értelemben használható.  A személyi egyesülés, az <em>unio hypostatica</em> dogmája szerint az Ige személye fogja össze Jézus isteni és emberi természetét, ezek a személyben alkotnak egységet. Tehát nem arról van szó, hogy a két természet között valamilyen keveredés, közvetlen egység jönne létre, vagy hogy valamelyik természet megszűnt volna. Az emberi természet fölvétele által a két természet keveredés nélkül van meg az Ige személyében. Ha viszont ez így van, fel lehet tenni a kérdést, hogy lehet-e úgy egyáltalán emberségről beszélni, ha nincs minden más személytől (tehát az Igétől is) különböző emberi személy. A kérdést úgy is meg lehet fogalmazni, hogy az emberi személy azonos-e az emberi természettel vagy pedig több ennél. Míg a tisztán szellemi létezők esetében azt lehetne mondani, hogy a természet és a személy között nincs különbség, az ember esetében az anyagból és formából való összetettség következtében különbség van. A természet a minden emberben meglévő közös természet, ez a természet azonban konkrét személyekben valósul meg. Ezért azt mondhatjuk, hogy a személy nem azonos az emberi természettel, ez csak metafizikai értelemben vett része a személynek. Így az emberi természet konkrét megvalósulása megtörténhet az Ige személyében is. A megtestesüléstől kezdve az Ige személyének metafizikai része az emberi természet is, és ennek a természetnek a megvalósulásához nem szükséges egy Igétől különböző emberi személy.</p>
<p style="text-align: justify;">A szubsztancia fogalmának van egy másik teológiai alkalmazása is. Az Oltáriszentséggel kapcsolatban a <a href="https://www.matthaios.hu/az-eucharisztikus-jelenlet/">transszubsztanciáció</a> dogmája azt mondja, hogy megtörténik az, ami a természetes rendben soha: a kenyér és bor szubsztanciája átalakul Jézus megdicsőült testévé és vérévé, miközben a járulékok megmaradnak, de ezek nem a test és vér járulékai, hanem Isten hordozó szubsztancia nélkül tartja őket létben.</p>
<p style="text-align: justify;"></div>
    </div>
    
    <div class="article">
        <div class="title">Isten egyszerűsége</div>
        <div class="categories">filozófia</div>
        <div class="summary">Metafizikai összefoglalónkban láttuk, hogy a létezőkben van egy alapvető összetettség: a lényegükből (essentia) és a létezésükből (existentia) való összetettség. A dolog lényege, azaz a &#8220;mi ez&#8221; kérdésre adott válasz, nem tartalmazza azt is, hogy a dolognak szükségszerűen léteznie kell, létezésük &#8230; <a href="https://www.matthaios.hu/isten-egyszerusege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/metafizikai-osszefoglalas-1-resz/">Metafizikai összefoglalónkban</a> láttuk, hogy a létezőkben van egy alapvető összetettség: a lényegükből (essentia) és a létezésükből (existentia) való összetettség. A dolog lényege, azaz a &#8220;mi ez&#8221; kérdésre adott válasz, nem tartalmazza azt is, hogy a dolognak szükségszerűen léteznie kell, létezésük egy olyan tény, amely lényegükből nem következik. Láttuk azt is, hogy a létezés fogalma önmagában nem tartalmaz semmilyen korlátot, ez mindenre vonatkozik, ami létezik. A létezők végességének, korlátolt létének az a lényeg az oka, amely a dolog létét éppen arra szűkíti, ami a lényege, ami a dolog. A létezés tehát a dolgokban a maga teljességében nem valósul meg, a lényeg mint befogadó korlátozza a lét aktusát. Azt is mondtuk, hogy a létezők léte részesedett lét, egy olyan valamiben való részesedés, amelyet a létező sajátjaként, a maga teljességében nem birtokol (hiszen ekkor nem lennének korlátai). A létezők létének ez a korlátozottsága, a dolgok összetettsége azonban magyarázatot igényel. A korlátlan lét, az összetételtől mentes, egyszerű lét nem igényel magyarázatot, mert itt nem kell annak okát keresni, hogy a lét miért csak erre a valamire korlátozódik; továbbá miért vannak együtt az összetételt alkotó komponensek. Tehát a dolgok világa, a maga összetettségével, csak részesedésként megvalósuló létével önmagában nem teljesen értelmes. Az értelem felismeri az összetettséget, korlátozottságot, de ezeket további indokolást nem kívánó tényként nem tudja elfogadni. Vagy lemondunk a létezés értelmességéről vagy  fel kell tételeznünk egy olyan létezőt, amelynek létezése már nem lényeg által korlátozott létezés, amelynek létezése a lényegéhez tartozik, amelynek léte nem részesedett lét, amelyben nincs semmilyen összetettség. Ebben a létezőben tehát a lényeg és lét egymástól elválaszthatatlan, egymástól megkülönböztethetetlen. Ezzel a létezővel kapcsolatban a lényegre, a &#8220;mi ez&#8221; kérdésre adott válasz: ez maga a lét, <em>ipsum esse subsistens</em>. Mózes az égő csipkebokornál ezt a választ kapta, amikor küldője nevéről, lényegéről érdeklődött: &#8220;Én vagyok az, ‘Aki vagyok’&#8221; (Kiv. 3,14). Ez a létező, Isten már nem szorul további magyarázatra, viszont a véges létezők létének magyarázata, ezek részesedett léte tőle származik.</p>
<p style="text-align: justify;">Fel lehet azonban tenni a kérdést, hogy hogyan lehet Isten végtelen, korláttalan létező, hiszem ő sem minden, például nem a Duna folyó. Így létének sok korlátja van: minden egyes teremtett létező valamilyen értelemben korlát, hiszen Isten különbözik ezektől. A véges léttel rendelkező létezők egymásközti különbsége valóban korlátot jelent, mert ez arra utal, hogy az egyik létezése nem foglal magában valamit, amelyet a másiké viszont magában foglal. Egy konkrét emberi személy módjára létezem és ez nem ugyanaz, mint a Duna folyó módjára létezni. Isten és a teremtett létezők közti különbség azonban nem két létben részesedő közti különbség. Ez a különbség a magában fennálló létezés (ipsum esse subsistens) és a létben csak részesedett létezők közti különbség. A Duna módjára létezés korlátozottság eredménye, Istenben pedig nem a korlátozott létezés, hanem a teljes létezés van meg.</p>
<p style="text-align: justify;">Az összetettség tagadása Isten esetében állítás formájában úgy fogalmazható meg, hogy Isten teljesen egyszerű. Az előző bejegyzésekben láttuk hogy a teremtett létezőket jellemzi a lényegből és létezésükből (essentia, existentia), lehetőségből és megvalósultságból (potentia, actus), szubsztanciából és járulékokból (substantia, accidentia) való összetettség. Anyagi létezők esetében ezekhez még hozzájárul az anyagból és formából való összetettség.</p>
<p style="text-align: justify;">A lehetőség-megvalósultság összetettség hiánya Istennél azt jelenti, hogy Isten nem változik. A teremtés, a világ kormányzásnak és fönntartásának a műve, az üdvösségtörténet műve, a megtestesülés és a megváltás műve mind Isten művei, ezek Isten cselekedetének az eredményei, de eközben Istenben semmi sem változik. Így Isten számára nincs idő, mert az idő gyökere a változásban van. Ennek állítás formájában való megfogalmazása az, hogy Isten örökkévaló. A változás hiánya azt is jelenti, hogy Isten a teljes, tiszta aktualitás, <em>actus purus. </em>Ezzel függ össze az, hogy nincs olyan tökéletesség, amely Istenben nem lenne meg, Isten a végtelen tökéletesség.  A részesedett létet birtokló létezőkben ezek a tökéletességek csak részben, végtelenül kisebb mértékben valósulnak meg. Mindez azonban nem jelenti azt, hogy Isten egy statikus valóság. Istenben végtelen dinamika, élet van, de ez a dinamika, élet változás nélküli.</p>
<p style="text-align: justify;">Véges, anyagi világunk dolgaihoz szokott értelmünket próbára teszi annak megértése, hogy az a dinamikus cselekvés, amelynek eredményei a világ teremtése, a másodlagos okok működése az időbeli, változó világban, miképpen lehetségesek a cselekvő változása nélkül. A világ teremtése, és az ami a világban van, semmit sem ad hozzá Istenhez, semmit sem vesz el Istentől. Valójában ez egy misztérium, amelyet most teljesen megérteni nem tudunk. Arról van szó, hogy az ok és az okozat két, végtelenül különböző létrendben vannak. Az isteni ok az <em>ipsum esse subsistens</em>, mint ok. Az okozat viszont a létet csak részesedésként birtokló, teremtett létezők rendjében van. Valamilyen (de nem tökéletes) hasonlatot erre úgy találhatunk, ha olyan okságokat keresünk, amelyekben az ok és az okozat külön létrendekben vannak. Aquinói Szent Tamás klasszikus hasonlata a megismert tárgy és az erről keletkezett ismeret viszonyára hivatkozik. A megismert tárgy (például egy fa) létrendje az anyagi dolgok világa. A fa ismerete azonban már a szellemi létrendbe tartozik. A fában semmilyen változást nem okoz az, ha valaki megismeri ezt, a megismerő alanyban viszont változás történik: új ismeret keletkezik, amelynek valamilyen értelemben a megismert tárgy az oka. De vehetünk más példát is, ahol az ok szellemi természetű. Beethoven szimfóniája semmilyen változáson nem esik keresztül, miközben a karmester és a zenekar tevékenysége olyan változások sorozata, amelyeknek valamilyen értelemben a szimfónia az oka. A hasonlatok azonban nem tükrözik a teremtésben és a világ mozgatásában megmutatkozó igazi okságot. Ez Isten szellemi tevékenysége (hiszen Isten szellem), az okozat azonban anyagi világunkban létező dolog, változás. Istennek a gondolata teremtő gondolat, a gondolat erejéből, ettől különböző okok közreműködése nélkül, anyagi valóság keletkezik.</p>
<p style="text-align: justify;">A szubsztancia-járulékok kettősség ugyancsak nem található meg Istenben. Tehát amikor például Istenről azt állítjuk, hogy bölcs, ez nem egy olyan tulajdonság, amelyet az isteni szubsztancia hordoz. Ez azt jelenti, hogy Isten maga a bölcsesség. Isten nem különbözik úgy cselekedeteitől, tulajdonságaitól, ahogyan például mi különbözünk ezektől, hiszem nem vagyunk azonosak például gondolatainkkal. Így az isteni irgalom és igazságosság ugyanaz, ezek megegyeznek az isteni lényeggel, ami Isten létezése. A teremtett világban ezek a tulajdonságok egymástól különböző tulajdonságokként jelennek meg, néha szinte egymást kizárni látszanak.</p>
<p style="text-align: justify;">A fentiek is mutatják Aquinói Szent Tamás klasszikusnak számító kijelentésének igazságát, amely szerint inkább azt tudjuk Istenről, hogy Ő mi nem, mint azt, hogy Ő mi. <a href="https://www.matthaios.hu/az-istenrol-valo-beszed-az-analogia/">Egyik bejegyzésben</a> szó volt arról, hogy Istenre vonatkozó kijelentéseink analóg kijelentések. Egy másik bejegyzés <a href="https://www.matthaios.hu/az-istenrol-valo-beszed-a-harmas-ut/">Isten megismerésének hármas útját</a> tárgyalta. Valójában arról van szó, hogy a teljesen más létrendhez tartozó Istenről a teremtett létezők körében használt fogalmakkal azért beszélhetünk, mert az analóg fogalomhasználat biztosítja azt, hogy ezek a fogalmak Istenről is valódi ismereteket adnak. Ugyanakkor annál a hasonlóságnál, amelyre a fogalmak utalnak, végtelenül nagyobbak a különbségek. A természetes ész tehát eljut Istenig, a teremtett világ fogalmaival megpróbálja körülírni Isten tulajdonságait, de azt is felismeri, hogy ez a törekvése csak csekély mértékben vezethet sikerhez. A természetes rend lehetőségei itt véget érnek. Isten azonban az embernek természetfeletti hivatást adott: az ember meghívást kapott arra, hogy Istenhez ne csak a teremtett dolgok közvetítése által jusson el, hanem az üdvösségben közvetlenül láthassa Őt. Amikor az ember ezt a meghívást elutasította, maga a második isteni személy, az Ige jött közénk és szerezte vissza számunkra az üdvösséget. Így jutunk el Isten olyan ismeretéhez, amely messze meghaladja a természetes rend lehetőségeit. Isten föltárta előttünk az isteni lét legbelsőbb titkát, a Szentháromságot is, amely több következő bejegyzés témája lesz.</p></div>
    </div>
    
    <div class="article">
        <div class="title">A szentháromsági eredések</div>
        <div class="categories">szentháromságtan</div>
        <div class="summary">Az előző bejegyzésben Isten egyszerűségével foglalkoztunk. Láttuk, hogy a világban tapasztalható korlátozott és összetett létezés egy korlátlan, egyszerű létezőre utal. Az értelem erőfeszítései keveset tudnak felderíteni Isten titkaiból, Isten azonban arra méltatta az embert, hogy a természetes ismereteket messze meghaladó &#8230; <a href="https://www.matthaios.hu/a-szentharomsagi-eredesek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/isten-egyszerusege/">előző bejegyzésben</a> Isten egyszerűségével foglalkoztunk. Láttuk, hogy a világban tapasztalható korlátozott és összetett létezés egy korlátlan, egyszerű létezőre utal. Az értelem erőfeszítései keveset tudnak felderíteni Isten titkaiból, Isten azonban arra méltatta az embert, hogy a természetes ismereteket messze meghaladó módon tárja fel neki belső életét, hogy meghívja őt az ebben az életben való részvételre. Az ember az ősbűn elkövetésével visszautasította ezt a meghívást, kizárta magát ebből az életből. Isten azonban saját Fiát küldte el, hogy megmentse az embert a kárhozattól, hogy újból lehetővé tegye azt, hogy az ember részesedjen az isteni életben. A kinyilatkoztatás, amely csúcspontját Jézus Krisztusban érte el, megsejteti velünk azt az isteni életet, amelynek csíraszerűen már itt a földön részesei lehetünk, de amelyet közvetlenül csak az üdvözültek látnak a dicsőség fényében (lumen gloriae). Ez az élet a szentháromsági személyek élete. A Szentírás sok utalást tartalmaz a Szentháromságra. Jézus minden teremtményt meghaladó módon részese ennek az életnek, Ő és az Atya egy. A Szentírásban szó van a Vigasztalóról, a Szentlélekről, akit az Atya és a Fiú elküld a tanítványokhoz, az Őt követőkhöz.</p>
<p style="text-align: justify;">A kereszténység kezdettől fogva a zsidó monoteizmus talaján áll, ezért az isteni életben résztvevő személyek léte és ezzel együtt az egy Istenbe való hit szükségessé tette az értelmezést. Azt a kérdést is fel lehet tenni, hogy Istennek az az egyszerűsége, minden összetettségtől való mentessége, amellyel az előző bejegyzés is foglalkozott, hogyan értelmezhető akkor, amikor arról beszélünk, hogy az isteni élet három személy közös élete. A téves értelmezések két véglet körül csoportosultak. Az egyik véglet szerint a Fiú és a Szentlélek valójában teremtmények. Az arianizmus azt állította, hogy az Ige Isten legkiválóbb teremtménye, akinek a közvetítésével Isten a világot teremtette. A makedonianizmus a Szentlélek istenségét tagadta. A másik szélsőséges vélemény, a szabellianizmus viszont a személyek valóságát és különbözőségét tagadta, szerinte ezek csak az Isten és a világ közti viszonyban megkülönböztethetők. Így Isten a teremtéstől a megtestesülésig atyaként viszonyult a világhoz, a megtestesüléstől a mennybemenetelig fiúként volt közöttünk, majd szentlélekként szentel meg bennünket.</p>
<p style="text-align: justify;">A szentháromságtani eretnekségekben tehát Isten egysége és az isteni személyek hármassága közti feszültség feloldására rossz megközelítések születtek. Az egyik rossz irány úgy biztosította az egységet, hogy a személyek istenségét tagadta. A másik rossz megoldás viszont az egység biztosításának érdekében a személyek valóságát tagadja. A Szentháromságban való helyes katolikus hitet a niceai (325) és az első konstantinápolyi  (381) zsinatoknak az a hitvallása fogalmazza meg, amely ünnepélyesebb alkalmakkor (például vasárnaponként) elhangzik a miséken. Egy másik, egykor a liturgiában gyakran használt hitvallás <a href="http://capitulumlaicorum.blogspot.hu/2010/05/szent-atanaz-hitvallasa-legalapvetobb.html">Szent Atanáz Hitvallása</a>.</p>
<p style="text-align: justify;">A felfoghatatlan Szentháromság titkában való elmélyedést egyrészt az eretnekségek elleni küzdelem tette szükségessé. Másrészt a titok teológiai feldolgozása megmutatja azt, hogy a Szentháromság ugyan titok, de ellentmondást nem tartalmaz. A Szentháromság teológiája sejtetni engedi, hogy milyen is az az isteni élet, amelynek a megszentelő kegyelem által már részesei vagyunk és amelyet reményünk szerint az üdvösségben közvetlenül megtapasztalunk. A továbbiakban a szentháromságtanról Aquinói Szent Tamást követve lesz szó, használva Gilles Emery OP könyvét <a class="footnote" href="https://www.matthaios.hu/feed/?paged=21#note-934-1" id="return-note-934-1" title="Gilles Emery: The Trinitarian Theology of St Thomas Aquinas, Oxford University Press 2010"><sup>1</sup></a>, továbbá Reginald Garrigou-Lagrange OP összefoglalóját <a class="footnote" href="https://www.matthaios.hu/feed/?paged=21#note-934-2" id="return-note-934-2" title="Reginald Garrigou-Lagrange: Reality"><sup>2</sup></a>. Szent Tamás a szentháromsági eredések vizsgálata után jut el a szentháromsági vonatkozások (relációk) vizsgálatához, amelyek  elvezetnek a szentháromsági személyekhez.</p>
<p style="text-align: justify;">A Niceai-konstantinápolyi Hitvallás két eredésről, származásról, tevékenységről beszél, amelyek Istenen belül vannak: a Fiú Atyától való születéséről és a Szentlélek Atyától és Fiútól való származásáról. Utal a hitvallás egy olyan tevékenységre is, amelynek eredménye már kívül van Istenen: ez a világ teremtése. Az arianizmus és a szabellianizmus eretneksége az első két tevékenységet is a harmadik módjára képzelte el: szerintük ezek is átmenő, tranziens tevékenységek, amelyek eredményei kívül vannak a cselekvőn. Az arianizmus szerint a Fiú és a Szentlélek Atyától különböző teremtmény, a szabellianizmus szerint ezek csak az Isten külső világhoz való, külsődleges vonatkozásait jelentik. A Fiú születése, a Szentlélek származása azonban immanens tevékenységek, eredményeik nem külső dolgok. A teremtés, a világ fenntartása és kormányzása ezzel szemben olyan isteni tevékenységek, amelyeknek Istentől különböző eredményei vannak. A két belső tevékenységnek, folyamatnak a közös neve eredés, származás, <em>processio</em>. Az eredéseknek van kiindulópontjuk és van végpontjuk, terminusuk. A kiinduló pont nevezhető valamilyen princípiumnak, elvnek is, de az &#8220;elv&#8221; szó használatánál ügyelni kell arra, hogy itt nem valamilyen &#8220;elvi&#8221; dologról van szó, amely szembeállítható a gyakorlattal. Az eredés kezdőpontja és végpontja, eredménye nem lehet valamilyen isteni lényegtől különböző, ehhez hozzáadódó valami, mert Istenben semmilyen összetettség nincs. Így tehát az eredések kiinduló pontjai és végpontjai azonosak az isteni lényeggel, mégis különböznek egymástól, hiszen az eredésekben kezdőpontként és végpontként állnak szemben egymással. Az eredések tehát nem visznek összetettséget az isteni természetbe, ezekben az isteni természet különböző továbbadásáról, közléséről van szó. Az eredések arra utalnak, hogy ez a természet hogyan közlődik az isteni személyek felé. Az Atya felé senki sem közli ezt, a Fiú felé az Atya, a Szentlélek felé pedig az Atya és a Fiú. Az öröktől fogva történő közlés, kommunikáció utal arra, hogy az eredésekben nem oksági, időbeli kapcsolatokról van szó.</p>
<p style="text-align: justify;">A második isteni személyt a negyedik evangélium bevezetője Logosznak, Igének nevezi. Szent Ágoston zseniális hozzájárulása a szentháromságtanhoz ebből az elnevezésből indul ki: a Fiú származására analógiaként az ismeret és ennek jele, a szó értelemben való keletkezését alkalmazza. Az ismeret és az ezt megjelenítő &#8220;belső&#8221; szó keletkezése az értelem immanens tevékenysége, ennek eredménye az értelmen belül marad. Mennél tökéletesebb az értelmi megismerés, annál belsőbb rokonságban van a keletkező ismeret azzal, amire vonatkozik. Már többször volt szó arról, hogy a tomista ismeretelmélet szerint a megismerésben a megismerő értelem valamiképpen a megismertté válik: a megismert dolog formája az ismeretben az értelmet formálja meg. A végtelen tökéletességű isteni értelemben az Isten saját magáról való ismerete, a Logosz teljesen azonos az isteni természettel, ugyanakkor a második isteni személy eredésének a princípiuma, az elve az Atya, aki öröktől fogva kimondja a Logoszt, az Igét.</p>
<p style="text-align: justify;">Az Ige származására analóg módon alkalmazható a nemzés/szülés/születés fogalma. A nemzésben, születésben a természet átadásáról van szó. A születő a szülőktől ugyanazt a természetet kapja, de ez a születéstől kezdve egy új egyedben létezik. A Logosz örök születése az isteni természet közlését jelenti, de itt nem új egyedről van szó, a szülőtől való különbség nem új egyed megjelenése által valósul meg, hanem az által, hogy az Atya közöltetés nélkül birtokolja az isteni természetet, az Ige felé viszont az Atya közli ezt.</p>
<p style="text-align: justify;">A Szentlélek származására nem található olyan kifejezett analógia, mint az Ige esetében a születés. Míg az Ige születése értelmi jellegű tevékenységként jelölhető meg, a Szentlélek Atyától és Fiútól való eredése akarati jellegű. Az értelmi megismerésben fontos momentum az ismeret és a megismerendő hasonulása, az akarat, a szeretet azonban a már megismert felé irányul, az ebben lévő jó felé törekszik, ezt megszerezve örül ennek. Így itt születésről nem lehet beszélni. Ennek az eredésnek a végpontjában, a Szentlélekben a szeretet mozgása, dinamikája mutatkozik meg. A lélek (spiritus) szó a szélre, a mozgásra, a dinamikára utal. Ezért ezt az eredést lehelésnek, <em>spiratio</em>-nak nevezik. Minthogy az akarat, a szeretet a már megismert felé irányul, ezért ennek az eredésnek az Atya és az Ige mindketten kiindulópontjai.</p>
<p style="text-align: justify;">A két eredést, az Ige születését és a Szentlélek leheltetését nem lehet az alapján megkülönböztetni, hogy az egyik értelmi, a másik pedig akarati jellegű tevékenység. Isten egyszerűsége miatt ugyanis az isteni értelem és akarat azonos az isteni lényeggel. A két eredés különbségének az az oka, hogy az Ige születésében a kiinduló  elv csak az Atya, a Szentlélek lehelésének viszont két kiinduló elve van: az Atya és a Fiú. A Szentlélek eredését meg kell, hogy előzze a Fiú születése. Ez a megelőzés azonban nem időbeli, de még csak nem is oksági, csak arról van szó, hogy az Atya princípiuma a Fiú születésének, az Atya és a Fiú princípiumai a Szentlélek leheltetésének. A különbség oka tehát a személyek egymáshoz való vonatkozása az eredéseken belül. Az eredések témája így átvezet a szentháromsági vonatkozások témájába, amely alapján analóg fogalmak segítségével a személyeknek valamilyen leírását lehet adni. A következő bejegyzés ezzel a témával foglalkozik.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-934-1">Gilles Emery: The Trinitarian Theology of St Thomas Aquinas, Oxford University Press 2010 <a href="https://www.matthaios.hu/feed/?paged=21#return-note-934-1">&#8617;</a></li><li id="note-934-2">Reginald Garrigou-Lagrange: <a href="http://www.ewtn.com/library/theology/reality.htm">Reality</a> <a href="https://www.matthaios.hu/feed/?paged=21#return-note-934-2">&#8617;</a></li></ol></div></div>
    </div>
    
    <div class="article">
        <div class="title">A szentháromsági vonatkozások</div>
        <div class="categories">szentháromságtan</div>
        <div class="summary">Az előző bejegyzésben láttuk, hogy az egy és abszolút egyszerű Istenben van két immanens tevékenység, eredés: a Fiúnak az Atyától való születése és a Szentlélek Atyától és Fiútól való származása. Ezek a tevékenységek – ellentétben a teremtéssel – eredményüket tekintve &#8230; <a href="https://www.matthaios.hu/a-szentharomsagi-vonatkozasok/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben láttuk, hogy az egy és abszolút egyszerű Istenben van két immanens tevékenység, eredés: a Fiúnak az Atyától való születése és a Szentlélek Atyától és Fiútól való származása. Ezek a tevékenységek – ellentétben a teremtéssel – eredményüket tekintve is teljesen Istenben maradnak. Az eredések kiindulópontja és végpontja nem lehet az isteni lényegtől különböző valami, mert ez megosztaná az egyszerű isteni lényeget. Így az eredések kezdőpontja és végpontja is azonos az isteni lényeggel, ugyanakkor az eredések különbséget tesznek közöttük, hiszen a kezdőpontok és végpontok nem esnek egybe. A két eredés mögött valójában négy vonatkozás, viszony, reláció van: az atyaság (paternitas), a fiúság (filiatio)<em>,</em> a lehelés, a (spiratio activa) és leheltetés (spiratio passiva vagy egyszerűen származás, processio) vonatkozásai. Ezek a vonatkozások az eredések egyik pontjának a másik ponthoz való viszonyát fejezik ki. Ha ezeket páronként megvizsgáljuk, azt találjuk, hogy az atyaság és fiúság viszonyai kizárják egymást. Hasonlót állíthatunk az atyasággal és a leheltetéssel (spiratio passiva), a fiúsággal és a leheltetéssel kapcsolatban. Ha tehát az atyaság, fiúság és a leheltetés viszonyai közül bármelyik kettőt kiválasztjuk, ezek szemben állnak egymással, nem állíthatók ugyanarról. Ezeket szembenálló vonatkozásoknak (relationes oppositae) nevezzük. Ugyanakkor az atyaság és a lehelés, a fiúság és a lehelés nem állnak szemben egymással. Amint később látni fogjuk, a szembenálló relációk adják a három isteni személyt: az Atyát, a Fiút és a Szentlelket.</p>
<p style="text-align: justify;">A vonatkozás, a reláció a teremtett világban egy olyan járulék, amely valamilyen szubsztanciában létezik, ezt valamely szubsztancia hordozza. Egyik <a href="https://www.matthaios.hu/metafizikai-osszefoglalas-2-resz/">előző bejegyzésben</a> volt szó a teremtett létezőkben lévő szubsztancia-járulék összetettségről. Istenben azonban az <a href="https://www.matthaios.hu/isten-egyszerusege/">egyszerűség</a> miatt nem lehet semmilyen összetettség. Ha Istenről valamilyen teremtett dologban meglévő tulajdonságot állítunk – például azt mondjuk, hogy Isten bölcs – akkor ezt csak olyan értelemben tehetjük, hogy az állításban lévő tökéletességet magára az isteni lényegre, természetre vonatkoztatjuk, Isten esetében a bölcsesség nem az isteni természet valamilyen tulajdonsága, hanem ez azonos az isteni természettel: Isten maga a bölcsesség. A teremtett szubsztanciák járulékai esetében két mozzanatot említhetünk meg: a járulék létezésének módját, és azt, hogy miben is áll ez a járulék. A járulékok létezési módja nem az önálló lét, hanem a valamiben való lét, valami által hordozott lét. Míg a járulékok általában a hordozó szubsztanciához hozzáadnak valamit, valamilyen összetettséget jelenítenek meg, a vonatkozás mint járulék a szubsztancia egy másik szubsztanciával való összefüggését fejezi ki, ezért ez &#8220;felületesebben&#8221; érinti a hordozó szubsztanciát. Ezért a skolasztikusok szerint a vonatkozás a &#8220;létezésben a leggyengébb&#8221; a járulékok között, jóllehet a teremtett világban valóságos vonatkozások vannak. A vonatkozások sokszor mennyiségi vonatkozások: például ez a fa fele olyan magas, mint a másik. Máskor valamilyen tevékenység eredményei, ilyen például a szülő vonatkozása a gyermekéhez vagy a gyermek vonatkozása a szülőhöz. A vonatkozásban tehát két mozzanatról beszélhetünk: beszélhetünk egyrészt arról. hogy miben létezik a vonatkozás, másrészt pedig az összefüggésről, amely egy dolog és egy másik dolog között van.</p>
<p style="text-align: justify;">A fentiekben láttuk, hogy Istenben négy vonatkozás van: az atyaság, a fiúság, a lehelés és a leheltetés vonatkozásai. Ezek összefüggéseket fejeznek ki, ugyanakkor viszont nem lehetnek járulékai az egyszerű isteni lényegnek, létezésük módja nem lehet valami által hordozott lét. Ha ezek valóságos vonatkozások Istenben, akkor nem különbözhetnek az isteni lényegtől, természettől, azonosak ezzel, ugyanakkor az egymással szembenálló relációk (atyaság, fiúság, leheltetés) valóságosan különböznek egymástól. Minthogy ezeket a vonatkozásokat, relációkat nem valamely szubsztancia hordozza, ezért ezek nem járulékok, hanem magán-álló vonatkozások (relationes subsistentes). A vonatkozások léte azonos az isteni léttel, az isteni lét olyan, hogy a fenti relációktól elválaszthatatlan: Isten így létezik. A vonatkozások egyszerre utalnak összetartozásra és különbségre. A tanár és a tanítvány annyiban összetartoznak, amennyiben a tanár tanítja a tanítványt. Ugyanakkor a vonatkozások utalnak a különbségre is: a tanár tanít, a tanítvány tanul. A teremtett világban azonban ennek a relációs összetartozásnak határai vannak: a szerető és a szeretett bármennyire is összetartoznak, mégis két különböző létezőről van szó, különböző gondolati és érzelmi világgal. A teremtett világ vonatkozásai nem egyedüli magyarázatai a különbségeknek sem: a tanár és a tanítvány nem egyedül a köztük lévő relációk miatt különböznek egymástól. Amint azt az <a href="https://www.matthaios.hu/metafizikai-osszefoglalas-2-resz/">egyik bejegyzésben</a> láttuk, az individuáció magyarázata az anyagi világban az, hogy az emberi természetet, mint formát a mennyiséggel, a kiterjedés lehetőségével megjelölt anyag fogadja be, tehát ez a különbségek elsődleges magyarázata. A teremtett szubsztancia tehát bizonyos értelemben korlátozza a reláció teljes &#8220;kibontakozását&#8221;. Az Istenben lévő relációknak azonban nincs hordozó alanyuk, ezek szubzisztens relációk, ezért ezek korlátok nélkül magukban foglalják az összetartozást: nincsenek különálló szubsztanciák. Ugyanakkor teljes mértékben tartalmazzák a különbségeket is, amelyeknek csak egyetlen magyarázata van: maguk a relációk. Az Isten létezése tehát összetettség nélküli, egyszerű lét, ugyanakkor azonban ettől a léttől elválaszthatatlan az atyaság, a fiúság, a lehelés és a leheltetés vonatkozása, amelyek nem az isteni természettől, hanem csak egymástól különböznek.</p>
<p style="text-align: justify;">A szentháromsági személyekre a személy teremtett világban lévő fogalmát analóg értelemben alkalmazhatjuk. Szent Tamás <a href="http://hu.wikipedia.org/wiki/Anicius_Manlius_Severinus_Boethius">Boethius</a> (480-524) meghatározásából indul ki: a személy értelmes természettel rendelkező individuális szubsztancia (naturae rationalis individua substantia). A fogalom Istenre való alkalmazásánál azonban ügyelni kell arra, hogy a szentháromsági személyek  nem a teremtett világ szubsztanciáihoz hasonlóan individuumok, nem különálló szubsztanciák biztosítják a személyek egyedüliségét és közölhetetlenségét, mert így a triteizmushoz jutnánk. Szent Tamás a szentháromsági személyeket a három egymással szembenálló vonatkozással azonosítja: az Atya azonos az atyasággal, a Fiú a fiúsággal, a Szentlélekkel a leheltetéssel (spiratio passiva). A boethius-i meghatározásban szereplő értelmes természet az az isteni természet, amellyel a személyek azonosak, az individualitást, a közölhetetlenséget azonban a vonatkozások egymással való szembenállása adja. Így a szentháromsági személyek számára minden közös, amiben különböznek csak az, hogy az Atya atyaként viszonyul a Fiúhoz, a Fiú fiúként viszonyul az Atyához, az Atya és a Fiú lehelőként viszonyul a Szentlélekhez, a Szentlélek leheltként viszonyul az Atyához és a Fiúhoz. A teremtett világban két személy bármilyen közel is áll egymáshoz, gondolataik, érzelmeik nem lehetnek közösek, még a legbensőségesebb kapcsolatukban is elválasztja őket az, hogy megmaradnak két különálló szubsztanciának. Létük egymás nélkül is lehetséges, ez kapcsolatuktól független lét. A Szentháromságban azonban a személyeket szubsztanciák különbsége nem tudja elválasztani egymástól, az egyetlen amiben különböznek, az egymáshoz való viszony.</p>
<p style="text-align: justify;">Amint láttuk, a szentháromságtanban vonatkozásokról, személyekről állítjuk, hogy megegyeznek az isteni lényeggel. Vajon ez az egyezőség nem zárja-e ki azt, hogy például a személyek egymástól különbözzenek? Hiszen például a matematikában, ha a=d és b=d és c=d, akkor a=b=c. A kérdésre adott válaszban azt kell figyelembe venni, hogy az isteni személyek isteni lényeggel való megegyezése azt jelenti, hogy a személyekben nincs semmilyen különbség, amely az isteni lényegben valamit is egy személyhez kötne. Ez azonban nem zárja ki azokat a különbségeket, amelyek a személyek egymásközti vonatkozásából adódnak.</p>
<p style="text-align: justify;">A spekulatív teológia eddig képes eljutni, így tudja megsejtetni a Szentháromság életének titokzatos mélységét, teljességét és bensőségességét.  Istenben nincs összetettség, nincs megosztottság, mégis van olyan különbség, amely nem összetettség, megosztottság eredménye. Ez a különbség a szentháromsági személyek közti különbség, amely csak a személyek kizárólagos egymás felé irányulása miatt van. Ezeknek a különbségeknek csak a személyek egymásra utaltságában van értelme. A következő bejegyzésekben Szent Tamás nyomán folytatjuk a Szentháromság témáját.</p></div>
    </div>
    
    <div class="article">
        <div class="title">A karácsony és az Oltáriszentség</div>
        <div class="categories">jegyzet</div>
        <div class="summary">Az Oltáriszentség ünnepének, az Úrnapnak nincs külön prefációja a régi rítusban, ekkor a karácsonyi prefációt mondják a misében. A karácsonyi prefáció azért ad hálát az Atyának mert: &#8220;az Ige megtestesülésének titka által dicsőséged új ragyogása árasztotta el lelki szemünket, hogy &#8230; <a href="https://www.matthaios.hu/a-karacsony-es-az-oltariszentseg/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az Oltáriszentség ünnepének, az Úrnapnak nincs külön prefációja a régi rítusban, ekkor a karácsonyi prefációt mondják a misében. A karácsonyi prefáció azért ad hálát az Atyának mert:</p>
<blockquote><p>&#8220;az Ige megtestesülésének titka által dicsőséged új ragyogása árasztotta el lelki szemünket, hogy amikor látható módon ismerjük fel az Istent, általa a láthatatlan világ szeretetére ragadtassunk.</p></blockquote>
<p style="text-align: justify;">Isten transzcendenciájáról, a teremtett világot végtelenül meghaladó létezéséről tanúskodik a filozófiai istentan. Az értelem fel tudja ismerni Isten létezésének szükségességét és Isten néhány tulajdonságáról is tud valamit mondani. Ez a tudás azonban a teremtett világra támaszkodó tudás és a transzcendens és kimeríthetetlen Isten igazi létéről csak keveset mondhat. A szentháromságtan az Isten belső életét a teremtett világból vett, de a teremtettségtől megtisztított fogalmakkal próbálja megközelíteni. Ezáltal körül tudja írni, hogy mi a helyes és mi a téves, valamilyen homályos, de helyes ismeretünk is lehet a Szentháromságról. A Szentháromságról azonban semmit sem tudnánk, ha az Ige, az Atya Fia nem jött volna közénk. Az a tény azonban, hogy az Ige közénk jött, lehetőséget ad arra, hogy a Szentháromság egyik személyét, mint 2000 évvel ezelőtt Izrael földjén élő embert ismerhessük meg. Jézus azonban mennybemenetele után sem szűnt meg ember lenni: az a közöttünk lét, amely fogantatásakor elkezdődött, majd születése által Mária titkából mindenki által felismerhető emberi létként folytatódott egészen a keresztfáig és a feltámadásig, ma is valóság. Ez a valóság tartja fenn Jézus Krisztus Egyházát, ezt a valóságot ünnepli a liturgia, amikor az Örök Főpappal, Jézus Krisztussal közösségben imádja és dicséri Istent, könyörög az Atyához.</p>
<p style="text-align: justify;">A mise átváltoztatásának szavai által az Ige új jelenléte kezdődik a mi világunk terében és idejében. Ezt a jelenlétet a fogantatás és az első Karácsony születése teszik lehetővé. Az eucharisztikus jelenlét hasonlít arra jelenlétre, amely azzal kezdődött, hogy a Szentlélek által Mária testéből új ember formálódott. Itt azonban nem új emberélet kezdődik, hanem Mária feltámadt és megdicsőült fiának egy új jelenléte. A kenyér és bor szubsztanciája, ami az alapja és hordozója a kenyér és bor járulékainak, <a href="https://www.matthaios.hu/az-eucharisztikus-jelenlet/">átalakul Jézus testévé és vérévé</a>. Ezért Jézus úgy van jelen a színek alatt, ahogyan mi vagyunk jelen testünkben, azzal a különbséggel, hogy míg jelenlétünket testünk járulékai, tulajdonságai jelzik, addig az Oltáriszentségben ezt a kenyér és bor szubsztancia nélkül ottmaradt járulékai, színei teszik. Ahogy az első Karácsonykor született gyermek útja az értünk vállalt halálon keresztül vezet a feltámadásig, úgy a szentmise misztériuma is dióhéjban utal Jézus teljes életére. A szentmise a keresztáldozatban való részesedése alapján vértelen, de <a href="https://www.matthaios.hu/az-eucharisztia-mint-aldozat-1-resz/">valóságos áldozat</a> Isten dicsőségére és bűneink bocsánatára. Jézus szentáldozásban magunkhoz vett teste pedig a feltámadt test, az új teremtésből való test, amely a szentségi színek alatt jelenvalóvá lesz a mi, végső céljához még el nem jutott világunkban is.</p>
<p style="text-align: justify;">A régi rítus talán erre az összefüggésre utal azzal, hogy Úrnapján a karácsonyi prefációt mondatja. Amikor még nem volt paphiány, és egy papnak csak naponta egy misét lehetett mondani, karácsonykor akkor is meg volt engedve három mise mondása, így utalva az Ige megtestesülésének misztériuma és szentmise misztériuma közti összefüggésre. A megtestesülés következtében ismerhetjük fel látható módon Istent. Az Oltáriszentségben közvetlenül csak a színeket látjuk, de mégis felismerjük az ezek alatt jelenlévő Jézust, az Igét.</p></div>
    </div>
    
    <div class="article">
        <div class="title">Egység és különbözőség a Szentháromságban</div>
        <div class="categories">szentháromságtan</div>
        <div class="summary">Az előző bejegyzésekben a szentháromsági eredésekből és vonatkozásokból kiindulva eljutottunk egy olyan fogalomhoz, amelyet a szentháromsági személyek személyességének analóg leírására használtunk. Ez a fogalom a hordozó alany nélkül fennálló vonatkozás, a relatio subsistens fogalma. Teremtett világunkban a személyek létezésükben egymástól elhatárolt, szellemi lélekkel &#8230; <a href="https://www.matthaios.hu/egyseg-es-kulonbozoseg-a-szentharomsagban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-szentharomsagi-vonatkozasok/">előző bejegyzésekben</a> a szentháromsági eredésekből és vonatkozásokból kiindulva eljutottunk egy olyan fogalomhoz, amelyet a szentháromsági személyek személyességének analóg leírására használtunk. Ez a fogalom a hordozó alany nélkül fennálló vonatkozás, a <em>relatio subsistens </em>fogalma. Teremtett világunkban a személyek létezésükben egymástól elhatárolt, szellemi lélekkel rendelkező szubsztanciák. A különbözőség, közölhetetlenség esetükben annak a következménye, hogy korlátolt létezést birtokolva, az egyikük létezése különbözik a másik létezésétől: különböző szubsztanciákról van szó. Istenben, a korlátlan és egyszerű létezésben azonban nem lehet olyan különbözőség, amely a létezés korlátozottságából adódik. A hármasság nem az isteni lényeg valamilyen megosztottságából fakad, hanem ez ezen lényeg létezési módja. Az isteni személyek azonosak az isteni lényeggel, mégsem visznek ebbe valamilyen hármasságot, mert a személyek csak egymással szembeállítva különböznek. A teológia azt mondja, hogy a szentháromsági személyek relatív személyek. Ez azt jelenti, hogy ezek individualitásukat, közölhetetlenségüket nem annak köszönhetik, hogy különálló szubsztanciákban létező személyek, hanem csak annak, hogy önmagukban fennálló vonatkozások, relációk. A relatív személyesség azonban nem jelenti azt, hogy a szentháromsági személyek kevésbé lennének személyek, mint teremtett világunk személyei. Ellenkezőleg, ők sokkal valóságosabban, teljesebben személyek, mert személyességük alapja nem a létezésben való elkülönültség, hanem a tiszta vonatkozás, amelyet nem hordoz semmilyen szubsztancia sem.</p>
<p style="text-align: justify;">A metafizika a világban való egység és sokaság magyarázatának keresése közben eljut addig, hogy az egységet abban a létezésben találja meg, amelyben minden létező dolog részesedik, a különbséget pedig abban, hogy ezek a létező dolgok csak korlátozottan birtokolják a létezést. Ez a korlátozottság a magyarázata a létezők sokaságának. A metafizika csúcspontját annak a létezőnek a vizsgálata jelenti, amely elegendő magyarázatául szolgál a teremtett világban tapasztalható létezésnek. Ilyen létező csak egy van és ebben semmilyen valós különbség, megosztottság nem lehet, ez a teljesen egyszerű létezés. Ennek a létezőnek a személyességet a legtökéletesebb formájában kell birtokolnia, hiszen a teremtett világban található személyesség tőle ered. Ezen a ponton azonban a metafizika reménytelenül megakad, semmi esélye a továbblépésre. A sokaság az egységgel szemben kissé negatív minősítést kap, mert a sokaság a teljesség hiányára utal.</p>
<p style="text-align: justify;">A metafizika által elejtett fonalat a szentháromságtan veszi fel, de nem egyszerű folytatásról van szó, mert a kinyilatkoztatás és a hit fénye világítja meg a metafizika számára szükségszerűen homályban maradt területet. Itt a létezés teljességének olyan vonásáról van szó, amelynek megközelítésére kinyilatkoztatás nélkül semmi esély nincs: a létezés teljessége a szentháromsági személyek hármasságában áll fenn. Ez a hármasság olyan hármasság, amely nem a létezésnek valamilyen hiányából ered, hiszen a személyek azonosak a hiánytalan, teljes létezéssel. A hármasság mögött önmagukban fennálló vonatkozások, relációk vannak: a személyek csak az egymásra való vonatkozásban, csak az egymásra irányultság miatt  különböznek egymástól. Az Atya csak azért Atya, mert tőle születik a Fiút és lehelődik a Szentlélek, a Fiú csak azért Fiú, mert az Atyától születik és leheli a Szentlelket, a Szentlélek csak azért Szentlélek, mert az Atya és a Fiú leheli. Itt tehát olyan különbözőséggel találkozunk, amely a teremtett világban teljesen ismeretlen. A különbözőség nem a létezés valamely hiányának, megosztottságának a következménye, hanem éppen a létezés teljességétől elválaszthatatlan különbözőség, magának a létezésnek a teljessége.</p>
<p style="text-align: justify;">Ha erről a magaslatról visszanézünk a teremtett személyek felé, meg kell állapítanunk, hogy a teremtett világban található személyesség csak részesedés a végtelenül tökéletesebb, Szentháromságban található személyességben. Az angyalok és emberek személyek, de a személyek különbözőségének a magyarázata az <a href="https://www.matthaios.hu/az-angyalok-1-resz/">angyalok esetében eltérő természetük</a>, az emberek esetében pedig az, hogy az <a href="https://www.matthaios.hu/metafizikai-osszefoglalas-2-resz/">emberi természet mint forma</a> a térben elkülönülő, kiterjedt anyagnak a formája. Ezért például a szeretet által megvalósuló, a szerető és a szeretett közti vonatkozás csak ráépül erre a szubsztanciális különbözőségre. Bármennyire is mondják, hogy egy a szív, egy a gondolat, valójában két szubsztanciáról, ezekre épülő tevékenységekről és vonatkozásokról van szó. A szeretetnek végső soron határt szab a szubsztanciális különbözőség. A szentháromsági személyek azonban szubsztanciálisan ugyanazok, a szeretetnek köztük semmilyen határa nincs, létezésük kizárólagosan a csak a többi személyért való létezés, vonatkozásos, relációs létezés. Így még az a szeretet sem, amellyel egymást szeretik, nem az Atya, a Fiú és a Szentlélek külön szeretete. Istenben csak egy szeretet van és ez maga az Isten, Isten a szeretet. Ez a szeretet azonban &#8220;relációs&#8221; szeretet, az Atya atyaként szereti a Fiút és a Szentlelket, a Fiú fiúként szereti az Atyát és a Szentlelket, a Szentlélek szentlélekként szereti az Atyát és a Fiút. Ezt teljesen felfogni nem tudjuk, véges értelmünk csak messziről képes megközelíteni a Szentháromság felfoghatatlan titkát.</p>
<p style="text-align: justify;">A Szentháromság titkának, az egység és háromság titkának megvilágítására szolgál a szentháromsági személyek egymásban való létezésének teológiai fogalma is. A személyek egymásban való létezésének, a <em>perichorészisz</em>-nek hangsúlyozása különösen a görög teológiában fontos. A nyugati teológiában ez nyilvánvalóbb, ha figyelembe vesszük a személyek azonosságát az isteni lényeggel. A görög teológia az Atya személyében, szubszisztenciájában látja azt, amit a nyugati teológia a személyeket alkotó, önmagukban fennálló vonatkozásokban. John Meyendorff ezt írja <a class="footnote" href="https://www.matthaios.hu/feed/?paged=21#note-977-1" id="return-note-977-1" title="John Meyendorff: A bizánci teológia, Bizantinológiai Intézeti Alapítvány, 2006 276. oldal"><sup>1</sup></a>:</p>
<blockquote><p><span style="font-size: medium;">A görög teológia, szemben az Ágoston utáni Nyugat és skolasztika felfogásával, a személyes fennállás eredetét az Atya hüposztasziszának, és nem a közös lényegnek tulajdonítja. Az Atya a Fiúban és Szentlélekben is meglévő isteni természet &#8220;oka&#8221; (aitia) és  elve (arkhé).</span></p></blockquote>
<p style="text-align: justify;">A fenti idézet nem pontosan tükrözi a nyugati álláspontot. Szerinte a nyugati álláspont a személyes fennállás eredetét a közös lényegben találja meg. Valójában a személyes fennállást a skolasztikus teológia hordozó alany nélkül fennálló vonatkozásként írja le. A nyugati teológia egyébként tartózkodik a könnyen félreérthető &#8220;ok&#8221; szó használatától, csak az &#8220;elv&#8221;, &#8220;princípium&#8221; szavakat használják.</p>
<p style="text-align: justify;">A perichorészisz fogalma azonban nem csak arra világít rá, hogy a szentháromsági személyek az egylényegűség miatt léteznek egymásban, hanem arra is, hogy az egymásban való létezés a vonatkozásokkal is összefüggésben van. A vonatkozások ugyanis a vonatkozó mellett feltételezik azt is, amire a vonatkozás irányul. Enélkül nincs értelme vonatkozásról beszélni. Az egymásban létező szentháromsági személyek tehát a hozzájuk tartozó vonatkozásnak megfelelően vannak jelen a másik személyben, akire a vonatkozás irányul. Így például a Fiú fiúként van jelen az Atyában, míg az Atya jelenléte a Fiúban atyai jelenlét.</p>
<p style="text-align: justify;">Az Istennel kapcsolatos kijelentések közül egyesek az isteni lényegre vonatkozó, esszenciális kijelentések. Ilyen kijelentések például: Isten mindenható, Isten a szeretet, Isten a teremtő. Más kijelentések az egyes személyekre vonatkoznak. Ilyenek például: az Atya szüli a Fiút, a Fiú születik az Atyától, a Szentlélek az Atyától és a Fiútól származik. Előfordul azonban az is, hogy az esszenciális kijelentéseket is az egyes személyekre vonatkoztatjuk, mert a személy sajátosságai és a kijelentés között különleges megfelelés van, jóllehet  az ilyen kijelentések is  közösen vonatkoznak a személyekre. Így például a hitvallások a teremtést az Atyának tulajdonítják. Ezekkel a szentháromsági &#8220;tulajdonításokkal&#8221; (appropriationes) majd későbbi bejegyzések foglalkoznak. A következő bejegyzések témái azonban az egyes szentháromsági személyek sajátosságai (proprietates) lesznek.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-977-1">John Meyendorff: A bizánci teológia, Bizantinológiai Intézeti Alapítvány, 2006 276. oldal <a href="https://www.matthaios.hu/feed/?paged=21#return-note-977-1">&#8617;</a></li></ol></div></div>
    </div>
    
    <div class="article">
        <div class="title">Szentháromsági személyek: az Atya</div>
        <div class="categories">szentháromságtan</div>
        <div class="summary">Az előző bejegyzések (itt, itt és itt) a Szentháromság &#8220;struktúrájával&#8221; foglalkoztak. A következő bejegyzések témái a három szentháromsági személyek sajátosságai lesznek. Ebben a bejegyzésben az Atyáról lesz szó. A bejegyzésben ismét használjuk Gilles Emery OP könyvét. A isteni személyek sajátosságai &#8230; <a href="https://www.matthaios.hu/szentharomsagi-szemelyek-az-atya/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzések (<a href="https://www.matthaios.hu/a-szentharomsagi-eredesek/">itt</a>, <a href="https://www.matthaios.hu/a-szentharomsagi-vonatkozasok/">itt</a> és <a href="https://www.matthaios.hu/egyseg-es-kulonbozoseg-a-szentharomsagban/">itt</a>) a Szentháromság &#8220;struktúrájával&#8221; foglalkoztak. A következő bejegyzések témái a három szentháromsági személyek sajátosságai lesznek. Ebben a bejegyzésben az Atyáról lesz szó. A bejegyzésben ismét használjuk Gilles Emery OP könyvét <a class="footnote" href="https://www.matthaios.hu/feed/?paged=21#note-993-1" id="return-note-993-1" title="Gilles Emery OP: The Trinitarian Theology of St Thomas Aquinas, Oxford University Press, 2010"><sup>1</sup></a>. A isteni személyek sajátosságai elsősorban vonatkozásokat kifejező sajátosságok, hiszen a személyek önmagukban fennálló vonatkozások (relationes subsistentes). Ugyanakkor a személyek jellemzésére használnak tulajdonításokat (appropriationes) is, amelyekben az isteni természetre, a három személyre közösen vonatkozó állításokat valamely személynek tulajdonítanak, a személy sajátosságai miatt.</p>
<p style="text-align: justify;">A Szentírás az &#8220;Atya&#8221; nevet használja az első szentháromsági személy jelölésére. Érdekes Jn 20, 17: &#8220;Felmegyek az én Atyámhoz és a ti Atyátokhoz, az én Istenemhez és a ti Istenetekhez&#8221;.  Az idézet utal arra, hogy az &#8220;atya&#8221; szó <a href="https://www.matthaios.hu/az-istenrol-valo-beszed-az-analogia/">analóg értelemben</a> használható szó, nem ugyanolyan értelemben használjuk Jézus esetében, mint a többi ember esetében. Az első isteni személy Jézusnak ontológiai értelemben atyja. A teremtett világban az atyaság hasonló utódok létrehozását jelenti. A Fiú atyától való születésében az Atya istensége közlődik a Fiúval, tehát nem hasonlóságról, hanem az istenség azonosságáról van szó. Ezért méltán jelöljük az első isteni személyt az Atya névvel. Ezt az atyaságot, a Fiú születését azonban meg kell tisztítanunk az atyaság és születés anyagi világunkhoz tapadó  jellegzetességeitől. Anyagi világunkban a nemzés és a születés egymástól elválasztódik, az apa csak a nemzés részese, a szülés viszont már csak anyai tevékenység. Az Fiú Atyától való születésében nem lehet elválasztani a két mozzanatot.</p>
<p style="text-align: justify;">Atyaságról lehet beszélni a mi istengyermekségünkkel kapcsolatban is. Az  istengyermekség egyrészt a teremtés következménye, másrészt beszélhetünk különleges értelemben is arról az istengyermekségről, amelyet a megszentelő kegyelem eredményez. A mi istengyermekségünk azonban végtelenül különbözik a szentháromságban lévő fiúságtól: a mi természetünk csak távolról hasonlít az isteni természetre, a különbség végtelenül nagyobb mint a hasonlóság. A megszentelő kegyelemben kapott istenfiúság már nemcsak a természet távoli hasonlóságát jelenti, hanem jelenti Jézussal, az Atya fiával való hasonlóságot is. A kegyelemben kapott istengyermekség azonban csak fogadott  fiúság, adoptált gyermekség. Az Atya atyasága tehát egészen mást jelent az Ige esetében és a mi esetünkben.</p>
<p style="text-align: justify;">A fenti különbségre utal az is, hogy míg az Ige fiúsága az Atya atyaságával van kizárólagos vonatkozásban, a mi istengyermekségünknek az oka tulajdonképpen nem az Atya kizárólagos tevékenysége. Az Istenen kívüli okozatoknak az oka annak az isteni természetnek a működése, amely közösen tartozik az egyes személyekhez. Így a istengyermekség Atyára vonatkoztatása olyan tulajdonítás, amelynek alapja az Atya személyes sajátosságaiban van. A személyek közös cselekvését ugyanis nem úgy kell elképzelni, hogy ez a személyektől különböző valami, hiszen a személyek csak egymás között különböznek. A közös cselekvésekben &#8220;benne van&#8221; a személyek egymást közötti vonatkozása, ezeket az Atya atyaként, a Fiú fiúként, a Szentlélek pedig szentlélekként végzi, és ez az alapja a tulajdonításoknak. Istengyermekségünk tehát joggal vonatkoztatható az Atyára, aki szerető atyaként teremtett bennünket, fogad gyermekeinek a Fiú által, a Szentlélekben.</p>
<p style="text-align: justify;">Mielőtt az Atyával kapcsolatos többi tulajdonításokról beszélnénk, az Atya olyan sajátosságaival foglalkozunk, amelyeknek gyökere valamilyen tagadás. Így az Atyát princípium nélküli princípiumnak nevezhetjük. Az Atya a Fiú születésének és a Szentlélek származásának a princípiuma, a Fiú az Atyával együtt a Szentlélek származásának princípiuma. Az Atyával kapcsolatban azonban nem lehet megjelölni olyan princípiumot, amely az ő származásának eredete lenne. A görög teológia (mint láttuk az előző bejegyzésben) a származással kapcsolatban használja az &#8220;ok&#8221; (aitia) kifejezést is, ezt azonban a latin teológia kerüli, mert az ok és okozat vonatkozásban az okozat külsődleges lehet az okhoz viszonyítva, ezért ez a szóhasználat félreértésekre adhat alkalmat. Inkább az általánosabb &#8220;elv&#8221; (princípium) szót használják, amellyel kapcsolatban azt lehet mondani, hogy minden ok princípium is, de nem minden princípium ok. A princípium általános értelemben csak az eredettel kapcsolatos vonatkozást jelenti, ennek csak egy esete az ok-okozat vonatkozás. Az &#8220;&#8216;elv&#8221; szót (arkhé) egyébként a görög teológia is használja. Másik tulajdonsága az Atyának az, hogy ő  születetlen, születésnélküli. Ezt a jelzőt az arianusok félreértették, mert azonosították ezt a teremtetlenséggel, ezért Jézus Krisztust, aki öröktől fogva az Atyától születik, teremtménynek tekintették. A niceai-konstantinápolyi hitvallás azonban félreérthetetlenül kijelenti, hogy Jézus Krisztus &#8220;született, de nem teremtmény&#8221;.</p>
<p style="text-align: justify;">Az Atya tehát eredet nélküli elve a többi eredetnek, ezért a &#8220;forrás&#8221; szót is használják vele kapcsolatban. Az istenség, a Szentháromság egysége ezért különösen is tulajdonítható az Atyának, aki a saját természetét közli az eredésekben.  Az Atya, aki senkitől sem származik, de akitől a többi személy származik, aki mindennek az eredete, a közös, kifelé ható isteni cselekedetekben is ilyenként van jelen. Ezért tulajdonítják a hitvallások az Atyának a teremtést. Néhány további neki tulajdonított tulajdonság: örökkévaló, mindenható, gondviselő.</p>
<p style="text-align: justify;">A nyugati liturgia könyörgéseinek túlnyomó többsége istenként az Atyát szólítja meg, hozzá intézi kéréseinket. Ugyanakkor a könyörgések lezárásában  a kérések meghallgatását Jézus Krisztus által várjuk, aki az Atyával és a Szentlélekkel egyetemben él és uralkodik, velük együtt Isten mindörökké. A következő bejegyzésben a Fiú személyének sajátosságairól lesz szó.</p>
<div class="footnotes"><h2 class="notes">Jegyzetek:</h2><ol><li id="note-993-1">Gilles Emery OP: The Trinitarian Theology of St Thomas Aquinas, Oxford University Press, 2010 <a href="https://www.matthaios.hu/feed/?paged=21#return-note-993-1">&#8617;</a></li></ol></div></div>
    </div>
    
    <div class="article">
        <div class="title">Szentháromsági személyek: A Fiú. 1.rész</div>
        <div class="categories">szentháromságtan</div>
        <div class="summary">Az előző bejegyzésben az Atya személyével foglalkoztunk. Az Atya és a Fiú egymást feltételező nevek, egyik sem létezhet a másik nélkül. A bejegyzésben kitértünk arra, hogy a Fiú származását a születés analóg módon használt fogalmával lehet leírni, továbbá arra is, hogy &#8230; <a href="https://www.matthaios.hu/szentharomsagi-szemelyek-a-fiu-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/szentharomsagi-szemelyek-az-atya/">előző bejegyzésben</a> az Atya személyével foglalkoztunk. Az Atya és a Fiú egymást feltételező nevek, egyik sem létezhet a másik nélkül. A bejegyzésben kitértünk arra, hogy a Fiú származását a születés analóg módon használt fogalmával lehet leírni, továbbá arra is, hogy hogyan lehet ezt az anyagi világból eredő fogalmat a Szentháromság belső életére alkalmazni. Ebben a bejegyzésben a második isteni személy egy másik, a János evangélium prológusában (Jn 1,1-18) használt nevével foglalkozunk. Szent János Jézust  görögül Logosznak nevezi, amely szót magyarra az &#8220;Ige&#8221; szóval fordítanak, de lehetne a fordítás egyszerűen &#8220;Szó&#8221; is. A szentháromsági személyek nem különböznek az isteni természetről, csak egymással szembeállítva különböznek: a köztük lévő különbség az egymással szembeálló vonatkozások, relációk által kijelölt különbség. Az &#8220;Atya&#8221; és &#8220;Fiú&#8221; nevek világosan utalnak erre a különbségre. Az &#8220;Ige&#8221; (&#8220;Szó&#8221;) név esetében azonban nem ilyen szembeötlő az egymásratutaltság és a különbség. A szó a mindennapi használatban valamilyen értelmi, szellemi tartalom másokkal való közlésére szolgál, van hangalakja vagy pedig írott jelek sorozata. Isten esetében az anyagi világhoz ilyen módon kötődő szó csak analóg értelemben használható. Az ilyen értelemben használt szónak is van azonban egy lényeges vonatkozása: valaki kimondja (leírja) a szót. A szó fogalma tehát magában rejt egy vonatkozást is: a szót valaki kimondja, a szó vonatkoztatva van a kimondójához, a szó keletkezése, eredete a kimondó tevékenységére utal.</p>
<p style="text-align: justify;">Ha a szót megtisztítjuk anyagi jellegzetességeitől, a hangalaktól (leírt jelektől), és azt vesszük figyelembe, amire a szó utal, akkor eljutunk ahhoz az értelmi tartalomhoz, fogalomhoz, &#8220;belső szóhoz&#8221;, amelyet a külső szó jelez. A <a href="https://www.matthaios.hu/a-szentharomsagi-eredesek/">szentháromsági eredésekkel</a> kapcsolatban beszéltünk arról, hogy Szent Ágostontól kezdve a Fiú, az Ige születését értelmi jellegű eredésnek tartja a nyugati teológia. Az emberi értelem megismerésének eredményeként, a megismert tárgyból az értelemben a tárgy fogalma lesz. A külső, kimondott vagy leírt szó erre utal. A fogalom kijelöl két vonatkozást: egyrészt vonatkozik arra a tárgyra, amelynek a fogalmáról van szó, másrészt pedig vonatkozik a megismerő alanyra, azaz arra, akinek a tárgyról való ismerete ölt testet a fogalomban. Ezek a relációk világosan jelzik az összetartozást és a különbségeket is. A megismerő alany nem azonos a fogalommal, hiszen lehetett olyan idő is, amikor ő még nem ismerte a tárgyat és így fogalma sem volt róla. Ugyanakkor a fogalom sem azonos a fogalom tárgyával, ez tőle különbözik. Sok esetben a külső világ tárgyairól van szó, amelyekből a megismerhetőt, az <em>intelligibile</em>-t az érzékszervek által feldolgozott adatok közvetítik az értelem felé, és az értelem feldolgozó tevékenysége útján jön létre a fogalom. A megismerő alany és a megismerése által létre jött fogalom közti kapcsolatot a <a href="https://www.matthaios.hu/metafizikai-osszefoglalas-2-resz/">szubsztancia-járulék</a> fogalompárral írhatjuk le: a megismerő alany az a szubsztancia, amely hordozza a megismerés eredményét, a fogalmat.</p>
<p style="text-align: justify;"><a href="https://www.matthaios.hu/isten-egyszerusege/">Isten egyszerűsége</a> miatt a megismerő és a megismert, az isteni értelem és az isteni természet azonos. A fogalom és a fogalom tárgyának kettőssége tehát az isteni természetben nem található meg olyan értelemben, ahogyan ezzel teremtett világunkban találkozunk. Istenben nem lehet szó a fogalom és a fogalom tárgyának olyan kettősségéről, amely valamilyen értelemben megosztaná a teljesen egyszerű isteni lényeget. Az isteni értelem, amely azonos az isteni természettel, nem különbözik az isteni személyektől. Ugyanakkor azonban az egységes isteni értelem működése az egyes személyekre a személyek sajátosságai szerint vonatkoztatható: az Atya atyaként, a Fiú fiúként, a Szentlélek szentlélekként működik, anélkül, hogy ez megosztaná a működés egységét. Erről azért nincs szó, mert az egyes személyek értelmi megismerése nem magában a megismerésben hoz létre különbségeket, a különbségek csak a személyek közti vonatkozásokban vannak,  de ezek valós, személyalkotó különbségek.</p>
<p style="text-align: justify;">Amint az <a href="https://www.matthaios.hu/a-szentharomsagi-vonatkozasok/">egyik bejegyzésben</a> láttuk, Aquinói Szent Tamás Szentháromság-felfogásában kulcsfogalom a magában-álló, hordozó alany nélküli vonatkozás (relatio subsistens). Az atyaság, a fiúság és a leheltség magukban fennálló vonatkozásai a szentháromsági személyek, az Atya, a  Fiú és a Szentlélek. Ezek a vonatkozások nem az isteni lényeg által hordozott vonatkozások. Teremtett világunkban a vonatkozások nem állnak fenn önmagukban, ezeket mindig valamilyen alany hordozza. A vonatkozások különböznek  hordozó alanyuktól, más a vonatkozás és más a vonatkozás hordozó alanya. A Szentháromságban azonban a személyeket kijelölő vonatkozásoknak, a személyeknek nincs hordozó alanyuk, ezek hordozó alany nélkül léteznek. Az isteni természet nem tekinthető ezek hordozó alanyának, mert ha ez így lenne, akkor a személyek  valamiben különböznének az isteni természettől, és ekkor már nem lehetne azt mondani, hogy minden szentháromsági személy teljesen Isten. A szentháromsági személyek azonosak az isteni természettel, az isteni természet és közöttük semmilyen különbség nem állapítható meg, a különbségek csak a személyek között vannak: ezen különbségek jelzik, hogy egymással felcserélhetetlen személyek.</p>
<p style="text-align: justify;">A fentiek alapján világos, hogy az &#8220;Ige&#8221; szó nem jelentheti a közös isteni megismerés valamilyen tartalmát, de ugyanakkor nem tekinthető egy külsődleges metaforának sem. Az &#8220;Ige&#8221; szó használata a Szentháromság titkába, belső világába ad betekintést, de a titok végső felfoghatatlansága még így sem szűnik meg. A Fiú Atyától való születése hasonlít ahhoz a folyamathoz, analóg azzal a folyamattal, amelyben az értelem megismerő tevékenységének eredményeként megszületik a fogalom. A fogalom szó egyébként rokon a fogantatás szóval, amint a latin  <em>conceptus</em> szó is utal a <em>conceptio</em>-ra. Az emberi megismerésben a megismerés folyamata hosszú folyamat lehet, eredménye a fogalom pedig csak egy járuléka a megismerő alanynak<em>. </em>Az Ige örök születésének forrása nem az isteni értelem működése, hiszen ez közös minden személyben.  Az Ige születésének forrása az isteni értelem megismerésében az Atya atyaként való megismerése. A fentiek szerint erről, az atyakénti megismerésről beszélni azonban csak a Fiúval és a Szentlélekkel kapcsolatban, velük szembeállítva lehet, mert ez semmilyen megosztottságot nem visz az isteni értelem működésébe. Az &#8220;atyakénti megismerés&#8221; nem jelenti az isteni megismerésnek valamilyen sajátos részét, amely csak az Atyáé lenne. Az atyakénti megismerés az atyaság vonatkozásának, az Atya személyi sajátosságainak az isteni értelemmel kapcsolatos figyelembevételéből adódik. Az Atya atyakénti megismerésében úgy fejezi ki önmagát, hogy öröktől fogva, az örök szeretetben kimondja az Igét, aki ugyanolyan Isten mint ő, aki tőle csak a kimondottságban különbözik. Az Ige kimondása pedig ugyanazt jelöli, mint a Fiú Atyától való születése, az Ige és a Fiú ugyanaz, a születés és az Atya általi kimondás ugyanaz. Az atya-fiú vonatkozás isteni értelem oldaláról való megközelítéséről van tehát szó.</p>
<p style="text-align: justify;">A fenti értelemben véve tehát az Ige az Atya önismeretének a gyümölcse, amely nem az isteni értelemnek valamilyen járulékos tartalma, hanem isteni személy. A következő bejegyzésben ebből kiindulva foglalkozunk az Ige személyének további sajátosságaival, az Igére vonatkozó szentháromsági tulajdonításokkal.</p></div>
    </div>
    
    <div class="article">
        <div class="title">Szentháromsági személyek: a Fiú. 2.rész</div>
        <div class="categories">szentháromságtan</div>
        <div class="summary">Az előző bejegyzés a második isteni személynek adott &#8220;Ige&#8221; névvel foglalkozott. Ez a név a Fiú Atyától való eredésének értelmi jellegére mutat rá. Ebből kiindulva közelíthetünk meg több Szentírásban  említett nevet, tulajdonítást. A szentháromsági tulajdonításokban (appropriationes) egy isteni lényegre vonatkozó &#8230; <a href="https://www.matthaios.hu/szentharomsagi-szemelyek-a-fiu-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/szentharomsagi-szemelyek-a-fiu-1-resz/">előző bejegyzés</a> a második isteni személynek adott &#8220;Ige&#8221; névvel foglalkozott. Ez a név a Fiú Atyától való eredésének értelmi jellegére mutat rá. Ebből kiindulva közelíthetünk meg több Szentírásban  említett nevet, tulajdonítást. A szentháromsági tulajdonításokban (appropriationes) egy isteni lényegre vonatkozó nevet, tulajdonságot tulajdonítunk egy isteni személynek, mert a név, a tulajdonság különlegesen tükrözi a személy sajátosságát. Így lehet az isteni bölcsességet az Igének tulajdonítani, hiszen az Ige az Atya tudásának, bölcsességének a kifejeződése. Ezért nevezi Aquinói Szent Tamás az Igét fogantatott vagy született Bölcsességnek (sapientia concepta vel nata, Summa Contra Gentiles IV. 12).</p>
<p style="text-align: justify;">A bölcsesség sok jelentéssel bíró szó. Talán úgy lehetne leírni az emberi bölcsességet, mint a tudás teljességét. Ez a tudás azonban nem csak a részismeretek összessége, hanem az okok, összefüggések által megvilágított, összefüggő tudás, amelyben a részletek nem fedik el a teljességet, hanem megtalálják a helyüket a teljességben. Arisztotelész a bölcsességet a &#8220;legmagasabb dolgok&#8221; tudásával hozza kapcsolatba. Minthogy a legmagasabb Isten, aki mindennek végső oka és teremtője, ezért a bölcsesség Istenből indul ki és mindent Istenre vonatkoztat. A bölcsesség tehát a világot elsősorban Isten teremtményeként látja, a személyes élet, a világ eseményeit pedig a megváltás művének szempontjai szerint értelmezi. A bölcsesség Isten oldaláról nézve a teremtő, gondviselő és megváltó Isten bölcsessége. A &#8220;született Bölcsesség&#8221; jó kifejezés, mert egyszerre utal a három személy közös, lényegi bölcsességére (a személyek azonosak az isteni lényeggel, ez pedig az isteni bölcsességgel) és arra a módra, ahogyan ez az Igében öröktől fogva megszületik. Az Ige tehát az Atyától eredő, az Atya által kimondott, kifejezett isteni önismeret, tudás és bölcsesség. Az isteni önismeret, tudás és bölcsesség a közös isteni természet által mind a három személy isteni önismerete, tudása és bölcsessége, de az Igében ez az Atya által kimondott, Atyától eredő tudás és bölcsesség.</p>
<p style="text-align: justify;">A Zsidókhoz írt levél (1,3) a Fiút az Atya dicsősége fényének, az Atya képmásának nevezi. A kép, az<em> imago</em> a teremtett világból és elsősorban az emberi alkotások világából vett fogalom. Ez a fogalom eleve tartalmazza a kép eredetijére való vonatkozást. A kép annál tökéletesebb, minél jobban hasonlít ahhoz, aminek a képéről van szó. Első pillanatra úgy tűnhet, hogy akkor, ha a kép eredetije elérhető, rendelkezésre áll, tulajdonképpen nincs is szükség a képre. A kép szükségessége csak abból a tökéletlenségből adódik, hogy nem áll rendelkezésre az eredeti. Hasonlóan lehetne vélekedni az értelmi megismerésben tapasztalható kettősségről is, amelyben az ismeret a megismert tárgy valamilyen képe. Teremtett világunkban az eredeti és képe, a megismert tárgy és a róla való ismeret vonatkozásai tökéletlenséget hordoznak magukban: a kép soha sem teljesen azonos az eredetivel, az ismeret sohasem a megismert tárgy teljes ismerete. Kép és eredeti, ismeret és megismert tárgy lényegükben, létezésükben különböznek egymástól. A tapasztalati  világunkban található egység és sokaság, megegyezés és eltérés magyarázatát keresi a metafizika. A magyarázat a dolgok összetettségére, korlátozott létére utal. <a href="https://www.matthaios.hu/egyseg-es-kulonbozoseg-a-szentharomsagban/">Egyik bejegyzésben</a> már említettük, hogy a metafizika természetfeletti &#8220;folytatása&#8221; a Szentháromság titkában található meg, amely titok megvilágítja, hogy a különbözőség nem csak a teremtett lét korlátaiból adódhat. Az <a href="https://www.matthaios.hu/a-szentharomsagi-vonatkozasok/">önmagukban fennálló vonatkozások</a> (relationes subsistentes) által meghatározott különbözőség a létezés teljességének éppen olyan alapstruktúrája, mint a létezés egysége. Ahogyan a létezés teljessége megegyezik például jóság teljességével, ugyanúgy a létezés teljessége megegyezik a három személlyel, ezek egymásra való vonatkozásával. Amíg azonban a létezés teljességének a jóság teljességével való azonosságát a természetes ész is képes belátni, az utóbbi azonosságot Isten kinyilatkoztatása nélkül még csak megközelíteni sem tudjuk. A lét teljességével azonos intellektuális élet teljességében is megvan valamilyen értelemben a teremtett világból ismerős, megismert és ismeret, eredeti és kép kettőssége. Ez a kettősség azonban analóg értelemben alkalmazható Istenre. Istenben az eredetekben megmutatkozó különbség nem szubsztanciák közti eltérésre alapozódó különbség. Az eredeti és a kép, a megismert és az ismeret lényegileg ugyanazok, az egyetlen különbséget csak az öröktől fogva tartó eredet vonatkozása állítja közéjük.</p>
<p style="text-align: justify;">Az Igének az eredet-nélküli Atyától való eredete és a teremtett létezőknek a teremtetlen Istentől való eredete &#8220;strukturális&#8221; rokonságban van egymással. Az Ige és a teremtett létezők között hasonlóság állapítható meg, mert mindegyikük valamilyen eredés végpontja, terminusa. Az Ige Atyától való eredésének a végpontja az Atyával egylényegű Ige. Ez az eredés Istenen belüli eredés, az eredés végpontja is Istenen belül van és az eredés nem tekinthető szoros értelemben vett oksági kapcsolatnak. A teremtett létezők eredése szoros értelemben vett oksági kapcsolat, amely nem eredményez Istennel való egylényegűséget, hanem csak Istentől különböző, korlátozott létezést. Mégis a teremtett létezők és az Ige között olyan kapcsolat van, amelynek következtében az Ige a teremtés, a teremtett létezők ősmintájának tekinthető és a teremtett létezők eredése az Ige eredésében, mint mintában való (korlátozott) részesedésnek fogható fel. Így az Isten belső életét megközelíteni igyekvő szentháromságtan megvilágítja az isteni személyek teremtésben és az üdvösség történetében játszott szerepét is. Ennek részletesebb leírásában ismét támaszkodunk Gilles Emery OP már többször említett könyvére <a class="footnote" href="https://www.matthaios.hu/feed/?paged=21#note-1028-1" id="return-note-1028-1" title="Gilles Emery OP: The Trinitarian Theology of St Thomas Aquinas, Oxford, 2010"><sup>1</sup></a>.</p>
<p style="text-align: justify;">Amint az előző bejegyzésben láttuk az Ige tudása az Atyától eredő, az Atya által kifejezett tudás. Ez a tudás kiterjed az isteni természethez hasonló, Istenen kívüli dolgok létrehozásának, azaz a teremtésnek lehetőségeire is. Ezek közül az isteni akarat szabadon választotta ki világunkat, világunk teremtett létezőit. A teremtett létezőket Isten nem valamilyen tapasztalat által ismeri meg, hanem saját-maga ismerete által, hiszen a teremtés ideái az isteni természetben vannak. Ezáltal az isteni ismeret a teremtett létezés teljes mélységét magában foglalja, hiszen ez a teremtő ismerete. Az Ige, az Atya által kifejezett ismeret tehát magában foglalja a teremtés pontos &#8220;tervrajzát&#8221;, ahogyan a ház tervezőjének értelmében jelen van a ház terve. Isten szava, igéje azonban teremtő szó, teremtő ige. A Szentírásban többször olvashatjuk, hogy Isten mond valamit és ez valósággá válik egyszerűen azáltal, hogy Isten kimondja. A hatnapos teremtéstörténet refrénszerűen mondja el, hogy Isten &#8220;legyen&#8221; szava &#8220;létbehívó&#8221; szó: &#8220;És Isten szólt: »Legyen világosság!« És lett világosság&#8221; (Ter 1,3). A teremtés és a világ fenntartásának Atyától kiinduló, tőle eredő műve az Atya Szava, az Ige kimondása által valósul meg. Ezért mondja a Zsidókhoz írt levél (1, 1-3):</p>
<blockquote><p><span style="font-size: medium;">Sokszor és sokféle módon szólt Isten hajdan az atyákhoz a prófétákban; ezekben a végső napokban Fiában szólt hozzánk, akit a mindenség örökösévé tett, aki által az időket is teremtette. Mint dicsőségének kisugárzása és lényegének képmása, ő tartja fenn hathatós szavával a mindenséget.</span></p></blockquote>
<p style="text-align: justify;">Aquinói Szent Tamás foglalkozik azzal, hogy miért volt különösen is illő (konveniens), hogy a három személy közül az Ige testesüljön meg (Summa Theologiae III q.3.a.8). A fő szempontot Szent Tamás az Ige és a teremtmények közti, fentebb említett hasonlóságban látja. Az Ige személye különösen is alkalmas volt arra, hogy a megtestesülés után az egész teremtés elsőszülöttje legyen és, hogy a bűn által elromlott világ az eredeti minta által állítódjon helyre. Szent Pál írja (Kol 1,15-17):</p>
<blockquote><p><span style="font-size: medium;">Ő a láthatatlan Isten képmása, és minden teremtmény elsőszülöttje, mert benne teremtetett minden az égben és a földön, a láthatók és a láthatatlanok, a trónusok és uralmak, a fejedelemségek és hatalmasságok. Minden őáltala és őérte teremtetett. Ő előbb van mindennél, és minden benne áll fenn.</span></p></blockquote>
<p style="text-align: justify;">Szent Tamás három fokozatot említ a teremtmények Igéhez való hasonlóságával kapcsolatban. Az első fokozat minden teremtényre vonatkozik: itt a hasonlóság alapja az, hogy az Ige is, a teremtmények is valamilyen eredésből származnak. A második fokozatba az értelmes teremtmények tartoznak, akiknél értelmességük következtében nagyobb a hasonlóság. A harmadik fokozat már a természetfölötti rendre vonatkozik. Ez a hasonlóság már a Fiú Atyától való eredésével van kapcsolatban és a természetfölötti istengyermekségben nyilvánul meg. A megszentelő kegyelem, majd az üdvösségben megvalósuló boldogító istenlátás (visio beatifica) állapotában lévő igaz a Fiúhoz, mint az Atya Fiához való hasonlósága alapján részesedik a Szentháromság életében.</p>
<p style="text-align: justify;">A következő bejegyzés témája a Szentlélek személye lesz.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-1028-1">Gilles Emery OP: The Trinitarian Theology of St Thomas Aquinas, Oxford, 2010 <a href="https://www.matthaios.hu/feed/?paged=21#return-note-1028-1">&#8617;</a></li></ol></div></div>
    </div>
    
    <div class="article">
        <div class="title">Szentháromsági személyek: a Szentlélek</div>
        <div class="categories">szentháromságtan</div>
        <div class="summary">A Szentháromság titka a természetes értelem számára felfedezhetetlen hittitok. A kinyilatkoztatás által megvilágított értelem a teremtett világból származó fogalmakból kiindulva, de ezeket analóg módon értelmezve, megpróbálja a hittitkot megközelíteni, de a teljes megértésig nem jut el. A Fiú származásával kapcsolatban &#8230; <a href="https://www.matthaios.hu/szentharomsagi-szemelyek-a-szentlelek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Szentháromság titka a természetes értelem számára felfedezhetetlen hittitok. A kinyilatkoztatás által megvilágított értelem a teremtett világból származó fogalmakból kiindulva, de ezeket analóg módon értelmezve, megpróbálja a hittitkot megközelíteni, de a teljes megértésig nem jut el. A Fiú származásával kapcsolatban az atyaság és a fiúság fogalmai, az Ige, mint Szentírás által használt név, az ismeret (fogalom) keletkezésének folyamata kiindulásokat adnak az Atya és a Fiú titkának megközelítésére. A Szentlélek származása azonban még a titkon belül is titokzatos. A Fiú a megtestesüléskor emberré lett és köztünk élt. A Szentlélek tevékenységét azonban a titokzatosság, a láthatatlanság jellemzi. A Szentlélekről mondja Jézus: &#8220;A szél ott fúj, ahol akar, hallod a zúgását, de nem tudod, honnan jön és hova megy. Így van vele mindenki, aki a Lélekből született.&#8221; (Jn 3, 8). Aquinói Szent Tamás és az ő szentháromságtanát ismertető, már sokszor hivatkozott könyv <a class="footnote" href="https://www.matthaios.hu/feed/?paged=20#note-1040-1" id="return-note-1040-1" title="Gilles Emery OP: The Trinitarian Theology os St Thomas Aquinas, Oxford, 2010"><sup>1</sup></a> megjegyzi, a Fiú származásával kapcsolatban használható &#8220;szótár&#8221; a Szentlélek esetében nem áll rendelkezésre vagy legalábbis szegényes. Maga a &#8220;Szentlélek&#8221; név sem jelöl ki olyan személyes vonatkozást, amely a harmadik isteni személyt megkülönböztetné az Atyától és a Fiútól, hiszen az Atya is szent és lélek, a Fiú is szent és lélek. Az elsődlegesen használt név tehát önmagában nem utal személyre, a Szentlélek személyességére és istenségére a hit forrásai utalnak.</p>
<p style="text-align: justify;">A szótár szegényessége ellenére a teológia nem mond le arról, hogy a Szentlélek személyességét és istenségét világosan és határozottan valló hit számára valamilyen fogalmi megközelítést is adjon. Aquinói Szent Tamás a szent-ágostoni hagyományt követve a Szentlélek két másik nevének elemzése által közelíti meg a Szentlélek titkát. Ez a két név: a Szeretet (charitas) és az Ajándék (donum).</p>
<p style="text-align: justify;">Istenben maga a szeretet szó sem jelent közvetlenül valamilyen személyes valóságot. A szeretet az akarat jóra irányultsága, jó felé vonzódása, a birtokolt jó élvezése, benne való gyönyörködés. A teremtett létezőben a szeretet a létezőnek egy tulajdonsága. Isten esetében a szeretet azonban azonos az isteni lényeggel, az isteni léttel: Isten maga a Szeretet. Az isteni szeretet saját maga, az isteni jóság felé irányul, és ezzel a szeretettel azonosak az isteni személyek: az Atya szeretet, a Fiú a szeretet, a Szentlélek a szeretet. A személyre utaló eredést Aquinói Szent Tamás abban a történésben látja meg, amelyet a szeretet ébredésének nevezhetünk. Hasonlóan ahhoz, ahogyan értelmünkben megszületik a fogalom, a belső szó, az akaratban is felébred a jó iránti vonzódás, a szeretet. A szeretet ébredésének az eredménye azonban nem a szeretet tárgyának valamilyen ismeretszerű jelenléte az akaratban. A szeretet tárgya az akaratban, a szeretőben másként van jelen. Ez a jelenlét az akarat szeretet tárgya felé való indításában, mozgatásában, késztetésben, érzelemben nyilvánul meg. Szent Tamás a szeretett szeretőben való jelenlétére az impresszió (impressio) szót használja. Isten esetében a szeretet ébredését analóg értelemben kell használni, ezért az ébredés szót az eredés szóval kell helyettesíteni, amelyben már nincs meg az ébredés által feltételezett időbeli kezdet és vég. A Szentlélek tehát hasonlóan ered az Atyától és a Fiútól, ahogyan a szerető akaratban jelenlévővé válik a szeretett &#8220;impressziója&#8221;, amely dinamikus értelemben impulzust, indítást jelent a szeretett felé. A &#8220;szeretet&#8221; szót tehát többféle értelemben használjuk. Ez egyrészt jelenti azt a lényegi, közös isteni szeretetet, amellyel  az Atya, a Fiú és a Szentlélek szeret. Ugyanakkor jelenti a Szentlelket is, aki úgy ered az Atyától és a Fiútól, ahogyan a szerető akaratában létrejön a szeretett &#8220;impressziója&#8221;.  De szeretetnek nevezhetjük még magát az eredést is, amellyel a Szentlélek az Atyától és a Fiútól származik. Ezzel az eredéssel kapcsolatban meg kell jegyezni, hogy ez valóságosan egy, tehát nincs egy külön eredés, amelyben a Szentlélek az Atyától származik, és egy másik, amelyben a Fiútól származik.</p>
<p style="text-align: justify;">A Szentlélek az Atya és Fiú kölcsönös szeretetének a gyümölcse. Ezt azonban nem úgy kell érteni, hogy a Szentlélek a kölcsönös szeretetnek valamilyen eszköze vagy az az elv, amely okozná, lehetővé tenné a kölcsönös szeretetet. A Szentlélek a kölcsönös szeretetnek személyként való kifejeződése, pecsétje. Hasonló értelemben tekinthető a Szentlélek az Atya és a Fiú közti egység kötelékének, tehát nem ez a kötelék okozza az Atya és a Fiú szeretetben való egységét, hanem a Szentlélek ennek az egységnek isteni személyként való megnyilvánulása, gyümölcse.</p>
<p style="text-align: justify;">A Szentlélek az Atyától és a Fiútól származó Szeretet. Ahogyan az isteni megismerés a három személy közös megismerése, úgy az isteni szeretet is a három személy közös szeretete. Ahogyan azonban a megismerés egységének megbontása nélkül az Atya atyakénti megismeréséből ered az Ige, ugyanúgy az isteni szeretet egységének megbontása nélkül, az Atya atyakénti szeretetéből, a Fiú fiúkénti szeretetéből, mint egyetlen princípiumból, ered a Szentlélek. Isten kifelé való tevékenységének, a teremtésnek, a megváltásnak, a megszentelésnek az indítéka a szeretet. Ezért a Szentléleknek, mint az Atyától és a Fiútól eredő Szeretetnek különleges szerepe van a teremtésben és az üdvösség rendjében. Erről egy későbbi bejegyzésben lesz részletesebben szó, most csak a Szentlélek egy másik nevével, az &#8220;Ajándék&#8221; névvel foglalkozunk.</p>
<p style="text-align: justify;">Az Ajándék (donum) név a Szentlélekre, mint az üdvrendben adott ajándékra utal. A Szentlélek az Atya és a Fiú ajándéka az Egyháznak, a hívőknek. Erre a témára később még visszatérünk, most azzal foglalkozunk, hogy az Ajándék név miért alkalmas arra, hogy a Szentháromságon belüli vonatkozásokban egy személy neve legyen. Problémának látszik, hogy a Szentlélek ajándékul adása a Szentháromságon kívül, az időben megvalósuló üdvtörténet keretei között történik. Ugyanakkor a Szentlélek személye a Szentháromság belső életében öröktől fogva jelen van. Így felmerül a kérdés, hogy az Ajándék név hogyan utalhat valami olyanra, ami nem az üdvtörténet eseményeinek a következménye. Az ajándékkal kapcsolatban meg kell említeni az ajándékozóra való vonatkozását, továbbá alkalmasságát arra, hogy ajándék legyen. A Szentlélek öröktől fogva alkalmas arra, hogy az Atya és a Fiú ajándéka legyen, mert az Atyától és a Fiútól származik. Ezért a Szentlélek, mint személyiségéből fakadó jegyet viseli azt, hogy alkalmas arra, hogy az Atya és a Fiú ajándéka legyen. Maga az ajándékozás azonban az időben megjelenő üdvösség rendjében történik.</p>
<p style="text-align: justify;">A Szentléleknek a teremtésben és gondviselésben, az Egyházban és az ember lelkében való titokzatos működésének kérdése átvezet a Szentháromság külső tevékenységének témájába. Ezzel kapcsolatban először a szentháromsági tulajdonításokkal (appropriationes) és küldésekkel (missiones) foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-1040-1">Gilles Emery OP: The Trinitarian Theology os St Thomas Aquinas, Oxford, 2010 <a href="https://www.matthaios.hu/feed/?paged=20#return-note-1040-1">&#8617;</a></li></ol></div></div>
    </div>
    
    <div class="article">
        <div class="title">A Szentháromság titka és az emberi nyelv</div>
        <div class="categories">szentháromságtan</div>
        <div class="summary">A Szentháromság titka felfoghatatlan hittitok, amelyhez kinyilatkoztatás nélkül soha el nem juthat az emberi értelem. Azonban a kinyilatkoztatásra támaszkodó emberi értelem is emberi szavakat, fogalmakat használ a titok megközelítésére. Ezeknek a szavaknak, fogalmaknak az analóg használata segít ahhoz, hogy emberi szavaink &#8230; <a href="https://www.matthaios.hu/a-szentharomsag-titka-es-az-emberi-nyelv/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Szentháromság titka felfoghatatlan hittitok, amelyhez kinyilatkoztatás nélkül soha el nem juthat az emberi értelem. Azonban a kinyilatkoztatásra támaszkodó emberi értelem is emberi szavakat, fogalmakat használ a titok megközelítésére. Ezeknek a <a href="https://www.matthaios.hu/az-istenrol-valo-beszed-az-analogia/">szavaknak, fogalmaknak az analóg használata</a> segít ahhoz, hogy emberi szavaink a Szentháromság titkával kapcsolatban a valóságot, az igazságot mondják el, anélkül, hogy a hit titkát kimerítenék. (Aquinói Szent Tamás különösen nagy súlyt fektet a nyelvhasználat elemzésére, ezért van az, hogy a különösen az angolszász világban elterjedt analitikus filozófia és a tomizmus képesek a párbeszédre, sőt még <a href="http://en.wikipedia.org/wiki/Analytical_Thomism">analitikus tomizmusról</a> is lehet beszélni, jóllehet ez a kapcsolat nem mindenki szerint problémamentes.)</p>
<p style="text-align: justify;">A kinyilatkoztatásra nem támaszkodó metafizika eljut odáig, hogy az egyetlen Istennek teljesen egyszerűnek kell lennie, azaz benne nem létezhet összetettség, olyan különbség, amely valamilyen megosztást, valamilyen értelemben vett részek jelenlétét tételezné fel az isteni természetben. Az anyagi világ létezői – például az ember – esetében különbséget találunk az individium és a benne megvalósuló természet között. A konkrét ember nem azonos az általában vett emberi természettel az emberséggel. A sokszor hivatkozott példa szerint csak azt lehet mondani, hogy Szókratész ember, de azt nem, hogy Szókratész emberség. Az emberi természet metafizikai értelemben alkotó része a konkrét embernek, ezért nevezhető ez embernek. Ennek az összetételnek a magyarázata <a href="https://www.matthaios.hu/metafizikai-osszefoglalas-2-resz/">az (elsődleges) anyagból és (lényegadó) formából való összetettség</a>. Szent Tamás Isten egyszerűségének tárgyalása közben kimutatja, hogy a teremtett világra jellemző összetettségeknek hiányozniuk kell Istenben (Summa Theologica 3. kérdés). Így Istenben nincs meg a természetnek és annak az individuumnak a különbsége, akiben a természet megvalósul. Isten teljesen azonos a természetével: az istenség és Isten között nincs valóságos különbség. Ilyen különbséget a teremtett világból kiinduló fogalmaink, szavaink tartalmaznak, de ezeket tagadni kell Istennel kapcsolatban. Hiányzik Istenből az a metafizikai összetettség is, amely teremtett világunkban a <a href="https://www.matthaios.hu/metafizikai-osszefoglalas-2-resz/">természet (lényeg) és a létezés</a> között van. Teremtett világunkban a létezés (egyébként nem korlátozott) analóg fogalma a létező mivolta, lényege által korlátozva tapasztalható meg. Isten esetében ilyen korlát nincs, Istennél a lényeg maga a teljes létezés, Isten <em>esse subsistens. </em> Isten létezése tehát megegyezik Isten lényegével, természetével (a &#8220;természet&#8221; szó a lényeget jelenti dinamikus oldaláról nézve, mint a tevékenységek alapját). Isten maga a lét, <em>ipsum esse.</em> Isten ugyanaz, mint a természete, ugyanaz mint a létezése. Istenben nincs meg az az összetettség sem, amely a <a href="https://www.matthaios.hu/metafizikai-osszefoglalas-2-resz/">szubsztancia és az általa horodozott járulékok</a> összetettsége. Így Isten nem különbözik tulajdonságaitól cselekedeteitől. A metafizika (de a kinyilatkoztatás is) az egyszerűség, egység &#8220;nyelvét&#8221; használva beszél Istenről. Így például Isten bölcsessége ugyanaz mint Isten szeretete és ezek azonosak magával az Istennel. Ugyanúgy Isten teremtő, megváltó, megszentelő cselekedete is azonos az isteni természettel, magával Istennel. Ezek között különbségeket csak teremtett értelmünk tesz, amely képtelen egy megismerő aktusban felfogni az isteni tökéletesség teljességét, ezért erről csak a teremtett világban megismert, korlátozottan megvalósuló létezésből kiindulva, részletekben  tud beszélni. Ugyanakkor az értelem felismeri korlátait is, állítva, hogy amiket külön szavakkal írunk le, azok Istenben nem különböznek egymástól, nem különböznek az isteni lényegtől, az isteni létezéstől.</p>
<p style="text-align: justify;">Szentháromság titkáról beszélő nyelvben azonban jelen vannak a megkülönböztetések is, ez a nyelv Istenben különbségekről beszél. Beszél olyan eredésekről, amelyek kiinduló pontjai és végpontjai különböznek. Ezek a különbségek vonatkozásokat (relationes) határoznak meg, amelyek a kiinduló pontok és a végpontok, illetve a végpontok és a kiinduló pontok között vannak. Teremtett világunkban a vonatkozások egyik dolognak a másikra irányultságát fejezik ki, de ezeknek hordozó alanya az egyik dolog, amelyben a másik dologra való irányulás van. A vonatkozásoknak alárendelt léte van, ezek csak a vonatkozó dolgokban léteznek. A vonatkozás és az a dolog, amiben a vonatkozás van, a vonatkozás alanya különböznek egymástó: a vonatkozás nem azonos magával a dologgal, ami valamire vonatkozik. Ezen különbség mögött a szubsztanciából és járulékokból való összetettség áll, hiszen a vonatkozás is valamilyen szubsztanciának a járuléka. A vonatkozás teremtett világból vett fogalma ebben az értelmezésében nem alkalmazható az Istenben lévő eredések által meghatározott vonatkozásokra, mert, Istenben nincs meg a szubsztancia és a járulékok összetettsége sem. Így ezek a vonatkozások nem valamiben létező vonatkozások, ezek hordozó alany nélkül fennálló vonatkozások (relationes subsistentes), amelyeket nem egy tőlük különböző szubsztancia hordoz, hanem amelyek azonosak magával az isteni szubsztanciával (természettel, lényeggel). Amint arról <a href="https://www.matthaios.hu/a-szentharomsagi-vonatkozasok/">egyik bejegyzésben</a> szó volt, az egymással szembenálló vonatkozások (atyaság, fiúság, leheltség) alkotják a három isteni személyt, így tehát az isteni személyek azonosak az isteni természettel. Ezen a ponton az &#8220;egység nyelve&#8221; találkozik a &#8220;vonatkozások, különbségek, nyelvével&#8221; világosan utalva arra, hogy itt nem ugyanannak a dolognak valamiképpen elválasztható, különböző oldalairól van szó, hanem ugyanarról a valóságról, amely valóság alapvetően más, mint teremtett világunk valóságai. Az egységre utaló &#8220;lényeg&#8221;, &#8220;természet&#8221; szavakat és a különbözőségre utaló a &#8220;személy&#8221;, &#8220;vonatkozás&#8221; szavakat a teremtettség korlátaitól megtisztítva kell használnunk. Az isteni valóság meghaladja az általunk tapasztalható egységet és különbözőséget, de a teremtettség korlátai nélkül tartalmazza mindazt ami ezekben tökéletesség. Ezért a szentháromságtan kijelentései igazak, de messze nem merítik ki a misztérium felfoghatatlan mélységét.</p>
<p style="text-align: justify;">A szentháromsági tulajdonításokban (appropriationes) is tulajdonképpen a két &#8220;nyelv&#8221; együttes használatáról van szó. Ha az isteni személyek egyike és az isteni lényeg valamely tulajdonsága, cselekedete között valamilyen hasonlóság, rokonság van, akkor az isteni személynek tulajdonítjuk a tulajdonságot vagy a tevékenységet. <a href="https://www.matthaios.hu/szentharomsagi-szemelyek-a-fiu-1-resz/">Egy előző bejegyzésben</a> szó volt arról, hogy a Fiút a &#8220;Bölcsesség&#8221; névvel illetjük azért, mert a Fiú születésének titkát a fogalom, a tudás értelemben való megszületéseként közelítjük meg, tudván azonban azt, hogy az egyetlen isteni bölcsesség mindhárom személyre vonatkozik: bölcsesség az Atya és a Szentlélek is. A Szentírás, a teológia intenzíven használja a tulajdonításokat: ezzel megvilágítja, közelebb hozza az egyes személyek sajátosságait. Így beszélnek az Atyáról, mint hatalomról, a Fiúról, mint bölcsességről, a Szentlélekről mint jóságról. Azt azonban figyelembe kell venni, hogy a tulajdonításokban alkalmazott szavak, kifejezések mindhárom személyre vonatkoznak, továbbá, hogy nem a tulajdonítások alapján jutunk el az eredésekhez, vonatkozásokhoz, hanem fordítva: ezek alapján használjuk a tulajdonításokat a személy sajátosságainak megvilágítására.</p>
<p style="text-align: justify;">Fölmerül a kérdés, hogy a tulajdonításokon túlmenően ki lehet-e még emelni olyan mozzanatokat a személyek lényegi, közös tevékenységével kapcsolatban, amelyek már kizárólagosan az egyes személyekre utalnak, amelyeket tehát már nem lehet közösen alkalmazni a három személyre. A kérdés különösen is felvetődik a Szentháromság kifelé irányuló tevékenységével, tehát a teremtés és fenntartás, a megváltás és megszentelés művével kapcsolatban. Amikor egy lényegi tevékenységről van szó, akkor a cselekvő alany a három személy. A kérdés az, hogy mégis felismerhetőek-e a cselekvéssel kapcsolatban személyi sajátosságok. Ezek nem lehetnek magában a  tevékenységben ezt megbontó módon, de nem lehetnek a cselekvés fölött sem abban az értelemben, hogy lenne valami cselekvés fölötti dolog, amelyben a cselekvés a személyek szempontjából elhelyezhető. A cselekvés egysége és a személyek vonatkozásai, sajátosságai nincsenek egymással fölérendelt vagy alárendelt viszonyban. A viszony teljesen mellérendelő. Ugyanakkor ezek együtt vannak, egymástól semmilyen módon nem lehet őket elválasztani. A világ &#8220;szerkezetében&#8221; dolog és vonatkozás ilyen mellérendelő kapcsolatát nem találjuk meg, ezért a nyelv ezt a kapcsolatot nehézkesen fejezi ki. Kiindulásunk az a megállapítás lehet, hogy az Atya eredet nélkül azonos az isteni természettel, a Fiú az Atyától születve azonos az isteni természettel, a Szentlélek az Atyától és a Fiútól származva azonos az isteni természettel. Ezek a kijelentések hangsúlyozzák az egység és a vonatkozások mellérendelését és elválaszthatatlanságát. Az isteni természet az egyszerűség miatt azonos például Isten teremtő cselekedetével, ezért az Atya és a Fiú kapcsolatát tekintve, ilyen kijelentéseket is tehetünk: az Atya eredet nélküli teremtő, a Fiú az Atyától születő teremtő. A Szentírás, a teológia, a keresztény hagyomány többször mondja, hogy az Atya a Fiú által teremtette a világot. Az &#8220;által&#8221; szót sokszor eszközhatározónak tekintik, de a szó sokféleként árnyalt jelentéssel rendelkezik. Egyszerű eszközhatározóként nyilván nem lehet ezt a szót értelmezni a fenti mondatban. Az &#8220;által&#8221; szó teremtéssel kapcsolatos jelentéséhez már közelebb visz a következő példamondat: &#8220;A törvény a kihirdetés által vált érvényessé&#8221;. A szó itt már nem csak egy egyszerű eszközre utal, hanem valami olyan cselekvésre, amely elengedhetetlen ahhoz, hogy egy érvényes törvény keletkezzen. Ugyanakkor a kihirdetés kívánt hatását csak a törvény létrehozásával együtt, ez után érheti el, az érvényes törvényhez a törvény megalkotásának és kihirdetésének együttes cselekedete szükséges. Az &#8220;által&#8221; szónak a teremtéssel kapcsolatos értelmezése még ettől az értelmezéstől is eltér. Az &#8220;által&#8221; szó a teremtésben utal az Atya és a Fiú együttes cselekvésére, azonban nem utal semmilyen olyan mozzanatra, amely megbontaná a teremtés cselekedetének egységét, ebben valamit a Atyának, valamit pedig a Fiúnak tulajdonítana. Utal viszont arra, hogy a teremtő Atya senkitől sem ered, a teremtő Fiú viszont az Atyától születik. A Fiú számára a teremtő erő az Atyától eredő erő. Ez az eredés azonban nem hoz létre az atyai teremtő erő mellett egy fiúi teremtő erőt is. Az Atya teremtő ereje azonos a Fiú teremtő erejével, mindazonáltal ez a teremtő erő a Fiú számára az Atyától eredő erő.</p>
<p style="text-align: justify;">A fentiekben láttuk tehát, hogy a Fiúval kapcsolatban a Szentírás, a hagyomány, a liturgia által sokszor használt &#8220;által&#8221; szó alkalmazása több, mint egy szentháromsági tulajdonítás, amelyben egy három személyre érvényes kijelentést valamelyik személyre vonatkoztatunk. Az &#8220;által&#8221; szó  az Atya és a Fiú kapcsolatában csak a Fiúra vonatkoztatható a Fiú személyi sajátosságai alapján. A következő bejegyzésben a szentháromsági küldésekről lesz szó, amelyekben az Atya valamilyen célból küldi a Fiút, az Atya és a Fiú pedig a Szentlelket.</p></div>
    </div>
    
    <div class="article">
        <div class="title">A szentháromsági küldések</div>
        <div class="categories">szentháromságtan</div>
        <div class="summary">Az előző bejegyzésben arról volt szó, hogy a Szentháromság titkában Isten egysége és egyszerűsége együtt jár a három személy különbségével és egymásra vonatkozásával. Az egység és különbözőség megvilágítására a teológiai hagyomány az önmagukban létező, hordozó alany nélkül fennálló vonatkozások (relatio &#8230; <a href="https://www.matthaios.hu/a-szentharomsagi-kuldesek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-szentharomsag-titka-es-az-emberi-nyelv/">előző bejegyzésben</a> arról volt szó, hogy a Szentháromság titkában Isten egysége és egyszerűsége együtt jár a három személy különbségével és egymásra vonatkozásával. Az egység és különbözőség megvilágítására a teológiai hagyomány az <a href="https://www.matthaios.hu/a-szentharomsagi-vonatkozasok/">önmagukban létező, hordozó alany nélkül fennálló vonatkozások</a> (relatio subsistentes)  fogalmát használja. Ez a fogalom olyan vonatkozásokat jelez, amelyek nem az isteni természet különböző részei között vannak, hanem az isteni természettel együtt járó, de ezt meg nem osztó vonatkozások. Teremtett világunk vonatkozásai eleve feltételeznek valamilyen részekre bontást, hiszen a vonatkozások éppen az ezek közti összetartozást  (és különbséget) fejezik ki. Isten esetében azonban a különbözőség csak a vonatkozások által valósul meg. A teremtett világra vonatkozó fogalmaink Szentháromságra alkalmazása azért különösen nehéz, mert itt olyan egységgel és különbözőséggel találkozunk, amely teremtett világunkban nem létezik. Ezzel a nehézséggel különösen is szembe kell néznünk, amikor a szentháromsági személyek teremtett világba való küldéséről (missiones) van szó. A Szentírás tanúsága szerint az Atya a világba küldi a Fiút, az Atya és a Fiú pedig küldi Szentlelket.</p>
<p style="text-align: justify;">Aquinói Szent Tamás a küldés, küldetés elemzésében két vonatkozásra hívja fel a figyelmet.  (A továbbiakban is többször használjuk Gilles Emery OP már sokszor hivatkozott könyvét <a class="footnote" href="https://www.matthaios.hu/feed/?paged=20#note-1068-1" id="return-note-1068-1" title="Gilles Emery OP: The Trinitarian Theology of St Thomas Aquinas"><sup>1</sup></a>). Az első vonatkozás a küldő és küldött között van. Küldő és küldött különböznek egymástól, a küldés a küldőtől származik és a küldött felé irányul, jelentve valamilyen feladat végrehajtására való küldést. A másik vonatkozás a küldő és a küldetés célja, a küldetés címzettje között van. Emberi viszonyaink között a küldetés magában foglalja a küldő és küldött eltávolodását: a küldött eltávolodik a küldőtől, annak érdekében, hogy küldetését végrehajtsa. A küldött változáson megy keresztül, megérkezik a küldetés céljához, ott lesz jelen. A küldés fenti fogalmát az isteni személyekre csak akkor alkalmazhatjuk, ha eltávolítjuk belőle a teremtett, emberi viszonyokat tükröző vonásokat. A Szentháromságban a küldő és küldött vonatkozása nem állíthat fel új eredéseket, vonatkozásokat. A küldő és küldött vonatkozásának illeszkednie kell a szentháromsági eredésekhez, vonatkozásokhoz. Ezért a személyek közül az eredet nélküli Atya nem lehet küldött. Az Atyától születő Fiú lehet az Atya küldötte, és az Atyától és Fiútól származó Szentlélek lehet az Atya és a Fiú küldötte.</p>
<p style="text-align: justify;">A küldés következtében a Fiúval és a Szentlélek kapcsolatban új vonatkozások keletkeznek a teremtett világban. Általában, amikor Isten tevékenysége következtében valamilyen változás, új vonatkozás jelenik meg a világban, ez Istenben semmilyen változást, valóságos új vonatkozást nem eredményez. Isten vonatkozása a világhoz más, mint a világ vonatkozása Istenhez. A világ, a teremtmények vonatkozása Istenhez valóságos vonatkozás, mert a világ, a teremtmények Isten teremtése nélkül nem léteznének. Ugyanakkor Isten vonatkozása a világhoz csak olyan vonatkozást jelent, amely alapján igaznak tartjuk azt a kijelentést, hogy Isten a világ teremtője. Ebben a vonatkozásban nincs szó arról, hogy Isten valamilyen értelemben a világhoz lenne rendelve, a világ azonban teljesen Istenhez van rendelve. A teremtés, a teremtés fenntartása Isten részéről semmilyen rajta kívüli dologhoz történő valóságos hozzárendelést nem tételez fel. A teremtésben Isten nem lép ki önmagából, az Istentől különböző teremtmények Isten teremtő gondolatából jönnek létre, anélkül, hogy Istennek valamilyen rajta kívül álló dologgal valóságos vonatkozásba kellene lépnie. Amíg a világ valós vonatkozás keretében teljesen Istenhez van rendelve, Isten világhoz való vonatkozása csak értelmünk által felállított, logikai vonatkozás. Ilyen aszimetrikus, heterogén vonatkozással találkozunk, amikor két különböző létrendben lévő dolog kerül egymással kapcsolatba. Az utca sarkán álló fa bennem lévő ismerete valóságosan vonatkozik a fára, hiszen ennek ismeretéről van szó. Ugyanakkor a fa részéről ez a vonatkozás csak logikai vonatkozás, amelynek következtében tehetek olyan kijelentést, hogy ismerem ezt a fát. De maga a fa, ellentétben velem, nem megy keresztül semmilyen változáson, nem hordoz olyan hozzárendelést, amelynek létrejöttével vagy megszűnésével kapcsolatban bármi is változna benne. Ha elfelejtem a fát, attól még ez nem szűnik meg létezni. Hasonló a helyzet a szentháromsági küldéseknél is. Ezeknek következtében változások, új, valóságos vonatkozások jönnek létre a világban, a lelkekben, de ezek a személyek szempontjából csak logikai vonatkozások. A küldő és küldött sem távolodik el egymástól, továbbra is egymásban vannak. Ennek figyelembevétele fontos szempont a krisztológiában: az Igének az Atyával való egységét a megtestesülés és a szenvedés sem szüntette meg.</p>
<p style="text-align: justify;">Aquinói Szent Tamás a szentháromsági küldéseket két csoportba sorolja: a látható és láthatatlan küldések csoportjába. A küldések célja természetfölötti cél. A természetes rendben Isten megismerhető mint a világ teremtője, de a kinyilatkoztatást nélkülöző emberi értelem számára a Szentháromság belső élete megközelíthetetlen. A természetfölötti rendben viszont Isten kinyilatkoztatja belső életét és az ember meghívást kap az ebben való részvételre. Isten a természetfölötti rendben is alkalmazkodik az ember természetéhez, amelynek megfelelően az ember a külső világból, az érzékelés vagy az emberi nyelv és beszéd útján jut információhoz. Ez az isteni alkalmazkodás &#8220;zseniális módon&#8221; valósult meg a Fiú látható küldésében, a megtestesülésben. Mint láttuk, az Isten és ember közti vonatkozások aszimetrikusak. Mindkét oldalról valóságos hozzárendelést tartalmazó, szimmetrikus vonatkozás csak teremtmények között jöhet létre. Az Atya elküldte Fiát, aki emberré lett és így a vele való kapcsolatunk már teremtmények közötti kapcsolat, szimmetrikus vonatkozás. Az Ige személye egyrészt a második isteni személy, aki az Atyától születik, másrészt az a Jézus, aki Máriától született. A személyi egység (unio hypostatica) titka így kapcsolja össze az istenit és emberit, így lesz számunkra Jézus Krisztus &#8220;belépési pont&#8221; Isten belső életébe. Jézus Krisztus megváltott bennünket Ádám bűnének terhétől, visszaszerezte a természetfölötti üdvösséget, amelyhez az ő személyén keresztül juthatunk el. Jézus Krisztussal való kapcsolatunk emberi kapcsolat, ugyanakkor Ő az, aki az Atyától születik, akit az Atya küldött és aki az Atyával egységben leheli és küldi nekünk a Szentlelket. Jézus Krisztus által így kerülünk kapcsolatba a Szentháromság belső életével.</p>
<p style="text-align: justify;">A Szentlélek küldéséről beszélve figyelembe kell venni a <a href="https://www.matthaios.hu/szentharomsagi-szemelyek-a-szentlelek/">Szentlélek személyi sajátosságait</a>. A teológiai hagyomány a Szentlelket a Szeretet  és az Ajándék nevekkel is illeti. A Szeretet név utal arra, hogy a Szentlélek eredése analóg a szeretet akaratban történő eredésével. Az Ajándék név alkalmazása a Szentlélek szeretetként történő megjelölésének a következménye. Az ajándék fogalma valamilyen viszonzás nélküli odaadására utal, amely szeretetből fakad. Az első ajándéknak tulajdonképpen a szeretetet kell tekinteni, amely minden ajándékozás forrása, ebben az értelemben alkalmazható a Szentlélekre az Ajándék név. Az ajándékban jelen van az ajándékozó szeretet is. Emberi viszonylataink között ez a szeretet az ajándékozó egyik tulajdonsága. Isten ajándékainak esetében azonban a  szeretetnek a gyümölcse a Szentlélek személye, akit Szeretetnek nevezünk, ezért Isten ajándékaival együtt jelen van a Szentlélek, aki az ajándékozó szeretet isteni személye és így kiváltképpen Ajándék. Isten ajándéka a természetfölötti életet megalapozó megszentelő kegyelem. Ez a teremtett kegyelem, a léleknek természetfölötti tulajdonsága, amely felemeli az emberi természetet a természetfölötti szintre és amelynek oka a Szentháromság közös tevékenysége. A teremtett kegyelemmel együtt azonban jelen van a teremtetlen kegyelem, a Szentlélek, az Ajándék is. Ez a jelenlét természetesen nem olyan, mint a megszentelő kegyelem jelenléte, amely a tulajdonság jelenléte az őt hordozó szubsztanciában, és még kevésbé azonos a <a href="https://www.matthaios.hu/egyseg-es-kulonbozoseg-a-szentharomsagban/">szentháromsági személyek egymásban létével (perichorészisz)</a>. Ez analóg értelemben vett, de mégis valóságos jelenlét.</p>
<p style="text-align: justify;">A Szentlélek látható küldése nem azáltal valósul meg, hogy a Szentlélek látható emberi természetet vesz magára. Erre a Fiú megtestesülése következtében már nincs szükség. Ugyanakkor a Szentlélek jelenlétét és az együtt járó ajándékokat külső jelek kísérték Jézus megkeresztelkedésekor (Jn 1,32, Mt 3,16), a feltámadás után, amikor Jézus az apostolokra lehelve küldte a Szentlelket (Jn 20,22) és az első Pünkösdkor (Ap Csel 2).</p>
<p style="text-align: justify;">A Fiú és a Szentlélek láthatatlan küldése a megszentelő kegyelem vagy az üdvösség állapotában lévő lélekben valósul meg. A küldés nem azt jelenti, hogy a lélekben a küldött személyek hatóokként ajándékokat hoznak létre. Ezek az ajándékok a szentháromsági személyek közös tevékenységének eredményei. A szentháromsági személyek tulajdonképpen az egész teremtésben jelen vannak, ahogyan az ok jelen van az okozatban, tehát a küldés következtében a küldött nem ott lesz jelen, ahol eddig még nem volt, hanem a jelenlétnek egy új módjáról, formájáról van szó. Anyagi világunkban a jelenlét azt jelenti, hogy a jelenlevő úgy helyezkedik el a térben és az időben, hogy érzékszerveinkkel közvetlenül tudomást szerezhetünk róla. Ebben az értelemben nyilván nem beszélhetünk az isteni személyek jelenlétéről a lélekben. Erről a jelenlétről nem érzékszerveink, hanem szellemi képességeink tanúskodnak. A megszentelő kegyelem állapotában lévő, Isten felé törekvő hívő lelkében lévő ismeretnek és szeretetnek közvetlen tárgya az Isten. Előző bejegyzéseinkben szó volt arról, hogy <a href="https://www.matthaios.hu/szentharomsagi-szemelyek-a-fiu-1-resz/">a Fiú születése</a> analógiába hozható az ismeret értelemben való születésével, a <a href="https://www.matthaios.hu/szentharomsagi-szemelyek-a-szentlelek/">Szentlélek származása</a> pedig a szeretet eredésével az akaratban. Most ezt az analógiát visszafelé alkalmazva mondhatjuk, hogy a megigazult lelkében Isten ismeretének és az Isten iránti szeretetnek keletkezése analóg a Fiú születésével és a Szentlélek származásával. Amikor az analógia a teremtett világból kiindulva mutat Isten felé, ezt meg kellett tisztítani a teremtettségből adódó vonásoktól. A második esetben fordított a helyzet: a szentháromsági eredések, a szentháromsági személyek nem lehetnek úgy jelen a megigazult lélekben, mint a Szentháromság belső életében. Az analógia alapja itt  valamilyen részesedés, amelyet a természetfölötti szintre felemelt, de mégis teremtmény emberi természet befogadhat. Analógia szerinti, részesedésként felfogható jelenlétről van tehát szó, mindazonáltal ez a jelenlét valóságos. A szentháromsági személyek elválaszthatatlansága miatt beszélünk a teljes Szentháromság jelenlétéről is.</p>
<div class="footnotes"><h2 class="notes">Jegyzetek:</h2><ol><li id="note-1068-1">Gilles Emery OP: The Trinitarian Theology of St Thomas Aquinas <a href="https://www.matthaios.hu/feed/?paged=20#return-note-1068-1">&#8617;</a></li></ol></div></div>
    </div>
    
    <div class="article">
        <div class="title">A Szentlélek az Atyától és a Fiútól származik</div>
        <div class="categories">szentháromságtan</div>
        <div class="summary">A katolikus-ortodox ellentétek egyik fő forrása a Filioque szó beiktatása a Niceai-konstantinápolyi Hitvallásba. Erre először az Ibériai-félszigeten került sor a 6. században. Ez a gyakorlat elterjedt a frank birodalomban, majd a 10. században a római liturgiába is bekerült. Az ortodoxia számára &#8230; <a href="https://www.matthaios.hu/a-szentlelek-az-atyatol-es-a-fiutol-szarmazik/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A katolikus-ortodox ellentétek egyik fő forrása a <em>Filioque</em> szó beiktatása a Niceai-konstantinápolyi Hitvallásba. Erre először az Ibériai-félszigeten került sor a 6. században. Ez a gyakorlat elterjedt a frank birodalomban, majd a 10. században a római liturgiába is bekerült. Az ortodoxia számára a hitvallás latinok által történt megváltoztatása legalább akkora – ha nem nagyobb – botrány, mint az Atyától és Fiútól való származás teológiai tartalma. Kiindulásunk az, hogy a Szentlélek Atyától és Fiútól való származása hittétel, ezért az erről szóló teológiai &#8220;beszéd&#8221; nem különböző lehetséges teológiai álláspontok közti vita, hanem a hittitok teológiai reflexiója. Meg kell azonban jegyeznünk, hogy a katolikus-ortodox teológiai nézetkülönbségnek nem a Szentlélek Fiútól is történő származása a legmélyebb rétege, de még talán csak nem is a római pápa primátusának kérdése. A hagyományos katolikus és az ortodox teológiai megközelítés eltéréseire talán legjobban a Bizáncban a 14. század folyamán lezajlott a hézükhaszta lelkiséggel kapcsolatos vita mutat rá. A vita lényegében Palamasz Gergely (1296-1359) teológiai nézeteiről szólt, amelyeket a (már nyugattól évszázadokkal előzőleg elszakadt) bizánci egyház zsinatai a dogma szintjére emeltek. Ezzel a témával egy későbbi bejegyzésben foglalkozunk.</p>
<p style="text-align: justify;">Visszatérve a <em>Filioque </em>témához, a Szentlélek Fiútól való származásának szentírási alapjai azon kijelentések, amelyekben Jézus a Szentlelket küldi és amelyekben a Szentlélekről mint Jézus lelkéről van szó. Az <a href="https://www.matthaios.hu/a-szentharomsagi-kuldesek/">előző bejegyzésben</a> beszéltünk arról, hogy a szentháromsági küldések nem hoznak létre új belső szentháromsági eredéseket, vonatkozásokat. Ha tehát a Fiú küldi a Szentlelket, akkor ennek megfelelően a Szentléleknek a Fiútól is kell erednie. Ez a gondolat nem kizárólagosan &#8220;latin gondolat&#8221;, a görög atyáknál is megtalálható <a class="footnote" href="https://www.matthaios.hu/feed/?paged=20#note-1083-1" id="return-note-1083-1" title="Ludwig Ott: Grundriss der Dogmatik, nova &amp; vetera, 2005, 112, 113 oldal"><sup>1</sup></a>.</p>
<p style="text-align: justify;">A görög szentháromságtan jellegzetes vonása az Atya &#8220;monarchiájához&#8221; való ragaszkodás <a class="footnote" href="https://www.matthaios.hu/feed/?paged=20#note-1083-2" id="return-note-1083-2" title="John Meyendorff: A bizánci teológia, 2006, 276.oldal"><sup>2</sup></a>. A Szentháromságon belüli egységnek az okát az Atyában mint az eredet egyetlen forrásában látják. Ezt az egységet szerintük megbontaná az, ha a Szentlélek a Fiútól is származna. A latin szentháromságtan szerint viszont az egység azáltal valósul meg, hogy az <a href="https://www.matthaios.hu/a-szentharomsagi-vonatkozasok/">egyes személyek olyan vonatkozások</a>, amelyek az isteni lényeget nem érintik. Maguk a személyek azonosak az isteni lényeggel, ezzel nincsenek vonatkozásba állítva, ettől nem különböznek. A késői bizánci teológia azonban különbséget tételez fel a személyek és a lényeg között is. John Meyendorff <a class="footnote" href="https://www.matthaios.hu/feed/?paged=20#note-1083-3" id="return-note-1083-3" title="John Meyendorff: A bizánci teológia, 2006, 282. oldal"><sup>3</sup></a> ezt írja:</p>
<blockquote><p><span style="font-size: medium;">Palamasz szükségszerűen azt a következtetést vonja le, hogy &#8220;Istenhez három valóság tartozik: a lényeg, az energia és a hüposztasziszok hármassága&#8221;. Ez a hármas különbségtétel elkerülhetetlen, mihelyst valaki az ágostoni szentháromságtan helyett a kapadókiaiak modelljét választja. </span></p></blockquote>
<p style="text-align: justify;">Az idézetet  követő mondat azonban a latin szentháromságtan félreértésére utal, mert úgy véli, hogy a latinok szerint a &#8220;személyek csak lényegen belüli relációk&#8221;. A latin <a href="https://www.matthaios.hu/a-szentharomsagi-vonatkozasok/"><em>relatio subsisten</em>s</a> fogalom éppen arra utal, hogy ezek nem lényegen belüli relációk, nem a lényegben állnak fenn (ez a teremtett világ relációinak tulajdonsága). A szentháromsági személyek nem a lényegben vannak, hanem azonosak a lényeggel, ettől nem, hanem csak egymástól különböznek.</p>
<p style="text-align: justify;">A nyugati teológiai hagyomány a Szentlélek Atyától és Fiútól való származásának hittételével kapcsolatban felhívja a figyelmet arra, hogy a Szentlélek Fiútól való küldése mögött a Fiútól való belső, szentháromsági eredésnek kell állnia. Ezenkívül, ha a Szentlélek csak az Atyától eredne, akkor nem lehetne megkülönböztetni az ugyancsak az Atyától eredő Fiútól. A Fiú születése erre nem adna elég alapot, mert a személyek közötti különbséget a szembenálló vonatkozások jelölik ki. Így a Fiútól való leheltség lényeges feltétele annak, hogy a Fiú és a Szentlélek különböző személyek legyenek. A személyek megkülönböztetése szempontjából fontos az eredés, ha tehát nem lehetne eredésről beszélni két személlyel (a Fiúval és a Szentlélekkel) kapcsolatban, akkor probléma lenne a három személy egymástól való megkülönböztetése.</p>
<p style="text-align: justify;">A Szentlélek Atyától és a Fiútól való eredése nem jelent két eredést, két princípiumot. Csak egy eredésről van szó, amelyben a Szentlélek az Atyától és a Fiútól származik. Az Atyában és a Fiúban közös, hogy a Szentlélek tőlük, mint egyetlen eredéstől származik. Ugyanakkor azonban az Atya atyaként leheli a Szentlelket, a Fiú pedig fiúként. Ez azt jelenti, hogy a Szentlélek közös leheltetésében az Atya mint eredet nélküli leheli a Szentlelket, a Fiú pedig mint olyan, aki mindent az Atyától kap a születés által, így a Szentlélek lehelésének képessége is az Atyától származik. Ennek hangsúlyozása egyébként hidat jelent az ortodoxia felé, mert a görög atyák is (így például Nagy Szent Vazul) használják a &#8220;a Szentlélek az Atyától származik a Fiú által&#8221; formulát.</p>
<div class="footnotes"><h2 class="notes">Jegyzetek:</h2><ol><li id="note-1083-1">Ludwig Ott: Grundriss der Dogmatik, nova &amp; vetera, 2005, 112, 113 oldal <a href="https://www.matthaios.hu/feed/?paged=20#return-note-1083-1">&#8617;</a></li><li id="note-1083-2">John Meyendorff: A bizánci teológia, 2006, 276.oldal <a href="https://www.matthaios.hu/feed/?paged=20#return-note-1083-2">&#8617;</a></li><li id="note-1083-3">John Meyendorff: A bizánci teológia, 2006, 282. oldal <a href="https://www.matthaios.hu/feed/?paged=20#return-note-1083-3">&#8617;</a></li></ol></div></div>
    </div>
    
    <div class="article">
        <div class="title">A hit fénye és homálya</div>
        <div class="categories">teológia</div>
        <div class="summary">A hit isteni erénye természetfölötti erény, ami azt jelenti, hogy az ember természetes képességeinek a gyakorlásával nem juthat el ehhez az erényhez. Ez az erény belénköntött erény, a megszentelő kegyelem kísérőjeként, a másik két isteni erénnyel, a reménnyel és a &#8230; <a href="https://www.matthaios.hu/a-hit-fenye-es-homalya/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A hit isteni erénye természetfölötti erény, ami azt jelenti, hogy az ember természetes képességeinek a gyakorlásával nem juthat el ehhez az erényhez. Ez az erény belénköntött erény, a megszentelő kegyelem kísérőjeként, a másik két isteni erénnyel, a reménnyel és a szeretettel együtt bontakozik ki a lélekben. A Katolikus Egyház Katekizmusa szerint a &#8220;hit az az isteni erény, mellyel hiszünk Istenben és mindabban, amit nekünk mondott és kinyilatkoztatott, s amit az Egyház nekünk hinni előad, mert Isten maga az igazság&#8221;. Így a hit tartamainak elfogadásában közvetlenül Istenre támaszkodunk, neki hiszünk. Ennek következménye, hogy a hit igaz voltáról való meggyőződés ereje, bizonyossága messze meghaladja a természetes ismereteink igazságáról való meggyőződésünket, hiszen itt meggyőződésünk alapja, maga az Igazság. A katekizmus meghatározása szerint a hit igazi motívuma &#8220;Isten maga az igazság&#8221;, ezért hiszünk. Ugyanakkor a hithez való eljutás folyamata tartalmaz természetes mozzanatokat is. Ez a folyamat igen változatos lehet, a hitet lehet a családból &#8220;hozni&#8221;, de lehet ez a teljes hitetlenségből való megtérés eredménye is. Egy konkrét hitigazságnak – például Jézus Oltáriszentségben való valóságos jelenlétének – elfogadását az alábbi következtetéssel (szillogizmussal) lehetne leírni:</p>
<ol style="text-align: justify;">
<li><span style="line-height: 15px;">Amit Isten kinyilatkoztatott az igaz.</span></li>
<li>Az Oltáriszentség titkát Isten kinyilatkoztatta.</li>
<li>Tehát az Oltáriszentség titka igaz.</li>
</ol>
<p style="text-align: justify;">Az első állítás természetes ésszel belátható, ez következik Isten istenvoltából. Ha a második tétel is belátható lenne a természetes megismerés keretein belül, akkor a valós jelenlét hittétele nem igényelne közvetlen természetfölötti motívumot, hiszen ez végül egy gondolatmenet következménye lenne. Ha tehát igazolni tudnánk, hogy volt kinyilatkoztatás és a kinyilatkoztatás hordozója az Egyház, továbbá az Egyház hittételként vallja a valós jelenlétet, akkor az Oltáriszentség titkát értelmünk közvetlen természetfeletti &#8220;segítség&#8221; nélkül fogadná el. Ebben az esetben a hittétel elfogadásának közvetlen indítéka már nem Isten, az Igazság lenne, hanem értelmünk munkája. A hit cselekedete sem lenne szabad tett, mert az értelmi belátásban nincs szabadság, a tények megismerésének, az ebből adódó következtetéseknek kényszerítő erejük van. Természetesen a fenti következtetés 2. állításának az igazsága nem mindig jelenik meg számunkra értelmileg kényszerítő erővel, mégis ha ez így lenne, akkor elvileg a hit csak a természetes értelem erőfeszítéseinek a következménye lenne. Ez lenne a hit fő motívuma és Isten, mint Igazság csak közvetett módon, a következtetés első tételében jelenne meg.</p>
<p style="text-align: justify;">A hit teológiai elemzésének, az <em>analysis fidei</em>-nek klasszikus megközelítései a fenti kérdésekre igyekeznek választ adni. A témával való foglalkozás a trienti zsinat után bontakozott ki és a teológusok három megoldáscsoportot dolgoztak ki, amelyeket a későbbiekben nagy vonalakban ismertetni fogunk. Ezt megelőzően azonban röviden foglalkozunk a természetes és természetfölötti rend kérdésével, mert ez a kérdés, mint a teológia annyi más területén, itt is átjárja a téma megközelítéseit. A természetes és természetfölötti rend különbségének értelmezése alapvető, de sokat vitatott kérdés. Sok tekintetben ez határozza meg a különböző teológiai iskolák szemléletét. A természetes és természetfölötti rend viszonyát nem fogjuk kimerítően tárgyalni, ezzel csak mint a hit értelmezésének hátterével foglalkozunk.</p>
<p style="text-align: justify;">A természetes rend a teremtés rendje. Ebben a rendben az ember képességei, cselekedetei a teremtésben kapott emberi természet képességei, ebből fakadó cselekedetek. Az <a href="https://www.matthaios.hu/az-ember-test-es-lelek-1-resz/">ember testből és lélekből álló létező</a>. Ez korlátozza az emberi értelem és akarat hatókörét, mert ezeknek elsődleges tárgyai az anyagi világ érzékszervek közvetítésével elérhető tárgyai. Ezek mögött azonban az értelem képes meglátni ezek alkotóját, az akarat számára pedig a teremtett javak csak részleges jóként mutatkoznak meg, amelyek nem lehetnek olyan célok, amelyek elérésében teljesen megnyugszik az akarat. Így az értelem és az akarat tárgya lehet a teremtő Igazság és a legfőbb jó, de ezt értelmünk és akaratunk közvetlenül megragadni nem tudja. Ez csak a teremtett dolgok és javak közvetítésével mutatkozik meg, mint ezek létesítő oka. A természet rendjének alapvető jellegzetessége a közvetettség, ebben a rendben Isten közvetlenül nem érhető el.</p>
<p style="text-align: justify;">Isten azonban közvetlenül is kapcsolatba lépett az emberrel. Az ember lényegében már a teremtéskor meghívást kapott <a href="https://www.matthaios.hu/az-eredeti-szentseg-es-igazsag-allapota/">az Istennel való közvetlen kapcsolatra</a>. Ezért az ember a tiszta természet, a <em>natura pura</em> állapotában tulajdonképpen soha sem volt. Ezt a közvetlen kapcsolatot csak Isten kezdeményezhette. Az emberi természetben jelen van az a passzív képesség, amely következtében lehetséges, hogy az ember Istennek erre a kezdeményezésére engedelmesen válaszolhasson. Ezt a képességet jelöli a teológia a <em>potentia oboedientialis</em> (képesség az engedelmességre) kifejezéssel.  Ez csak passzív képesség, amelyet az ember saját erejéből nem tehet aktívvá, ez az embernek az a képessége, hogy Isten által felemeltessék arra a természetfölötti szintre, amely már az Istennel való közvetlen kapcsolat szintje. A <em>potentia oboedientialis </em>fogalma egyébként teológiai viták ütközőpontja. Az egyik, a múlt évszázadban kibontakozott és még máig sem lezárt vita arról szól, hogy az Isten közvetlen látásának a vágya (desiderium videndi Deum), mennyire lehet része a természetes rendnek. Ennek a vitának a részleteire most nem térünk ki.</p>
<p style="text-align: justify;">A természetes és természetfölötti rend közti különbség nemcsak abból adódik, hogy az emberi megismerés kiindulópontjai az érzékszervektől kapott adatok, ezeken keresztül azonban Isten, mint szellemi létező megfoghatatlan. A két rend közti különbség valójában a teremtettség általános velejárója, így ez az angyalok esetében is megvan. A Szentháromsággal foglalkozó bejegyzéseinkben láttuk, hogy a teremtés, mint Isten kifelé ható tevékenysége a személyek közös tevékenysége. Ennek a tevékenységnek az &#8220;elve&#8221; nem a személyek, hanem az isteni természet. Így a teremtettségből semmi nem vezethet a szentháromsági személyekhez, a Szentháromság titka el van rejtve még a természetes angyali intelligencia előtt is. A Szentháromság kinyilatkoztatása azt tartalmazza, hogy az isteni természet három személy közös természete és az isteni élet a három személy élete. Isten közvetlen megismerése tehát elválaszthatatlan a szentháromsági élet megismerésétől. A természetfölötti szintre való emelés a megszentelő kegyelem ajándéka által történik meg. Ez részesedés az isteni természetben, amely azonos a szentháromsági személyekkel, tehát részesedés a Szentháromság belső életében. A megszentelő kegyelem ontológiai változást hoz létre a lélekben, a lélek egy új minőséget kap, amely következtében az ember Isten fogadott fiává lesz, részesedik a Szentháromságban lévő fiúságból, hasonló lesz a második isteni személyhez, az Igéhez.</p>
<p style="text-align: justify;">A három isteni erény, a hit, a remény és a szeretet a megszentelő kegyelem kísérői. Ezek olyan készségek, amelyek az értelmet és az akaratot Isten felé irányítják úgy, hogy az értelemnek és az akaratnak Isten nem csak a teremtett dolgok alkotójaként, hanem elsősorban szentháromságként tárgya. A <a href="https://www.matthaios.hu/a-szentharomsagi-kuldesek/">szentháromsági küldések</a> következtében a Fiú és a Szentlélek jelen vannak a megszentelő kegyelem által megszentelt lélekben, és a <a href="https://www.matthaios.hu/a-szentharomsagi-kuldesek/">szentháromsági személyek egymásban léte</a> (perichorészisz) miatt ez a teljes Szentháromság jelenlétét jelenti. A jelenlét legtökéletesebb formája az isteni személyek jelenléte egymás számára. Ez a <em>perichorészisz</em> szóval jelzett jelenlét, amelynek alapja a személyek közös természete. A jelenlétnek ilyen formája a teremtett világban elképzelhetetlen. Az emberi jelenlét azt jelenti, hogy a másik ember térben és időben érzékszerveink &#8220;hatókörében&#8221; van. Isten általános jelenléte a világban ennél erősebb, mert ez a Teremtő jelenléte teremtményeiben. A Szentháromság jelenléte a megszentelt lélekben azonban felülmúlja ezt. Az értelmi ismeret tárgya valamilyen értelemben jelen van a megismerő értelemben. A hit ismeretének elsődleges tárgya, a szentháromságos Isten jelen van a megigazult lélekben. Ugyanakkor ez a jelenlét homályba burkolózó jelenlét. A hit tartalmai teremtett dolgok, emberi szavak, fogalmak közvetítésével jutnak el hozzánk, amelyek ezt a jelenlétet, a hit megismerésének tárgyát csak &#8220;tükörben, homályosan&#8221; képesek kifejezni. Az üdvtörténet eseményei emberi eseményekben történtek meg, jóllehet ezeket többször kísérték csodák. Tehát arról van szó, hogy istenismeretünket a közvetlenség és a közvetettség egyszerre jellemzi. Ez közvetlen, mert Istenhez elsősorban nem úgy jutunk el, mint teremtő okhoz a teremtett okozatból. Ugyanakkor közvetett is, mert fogalmaink, szavaink közvetítésére szorulunk még ebben az istenismeretünkben is. Hiányzik az a szellemi &#8220;érzékszervünk&#8221;, amellyel a közvetlen ismeret szintjén láthatnánk az Istent, ezért a hit homályában, emberi szavakból, fogalmakból kiindulva közeledünk Istenhez. A keresztény élet feladata tulajdonképpen az, hogy fejlődjünk Isten ismeretében és szeretetében. Ez a fejlődés leginkább Jézus Krisztuson keresztül valósítható meg, hiszen az ő emberi szavai, cselekedetei egyben a második isteni személynek, az Igének szavai, cselekedetei, tehát az isteni közvetlenség leginkább az ő alakján keresztül mutatkozik meg. Isten megismerésének módjában a &#8220;gyökeres&#8221; változás az üdvözültek számára a földi élet befejeztével történik: a hit homálya megszűnik, a hit átalakul a dicsőség fényévé (lumen gloriae), a homályos ismeret Isten színről-színre való látásává. A megszentelő kegyelem, a teológiai erények csírájában hordozzák az üdvösségben kibontakozó boldogító istenlátást (visio Dei beatifica).</p>
<p style="text-align: justify;">A fentiek figyelembevételével vizsgálható, hogy az elvileg természetes értelem használatával megközelíthető hittitkok elfogadása hogyan lesz a természetfölötti hit cselekedete. Hangsúlyozni kell azonban, hogy a természetes értelem belátása nem azt jelenti, hogy a hittitok tartalmát lehet természetes ésszel belátni. Az apologetikai gondolatmenetek elsősorban nem a hit tartalmaira, hanem Isten létezésére, igazmondására, a kinyilatkoztatás megtörténtére, a kinyilatkozás forrásaira vonatkoznak. A következő bejegyzés ismerteti az <em>analysis fidei  </em>&#8220;klasszikus&#8221; elméleteit.</p></div>
    </div>
    
    <div class="article">
        <div class="title">Analysis fidei</div>
        <div class="categories">teológia</div>
        <div class="summary">Az előző bejegyzésben láttuk, hogy a hit cselekedete a hit isteni erényének gyakorlása. Az isteni erények (hit, remény, szeretet) a megszentelő kegyelem kísérői. Ezek készségek arra, hogy az emberi képességek (értelem, akarat) közvetlenül Isten felé irányuljanak. Ez a közvetlenség azt jelenti, &#8230; <a href="https://www.matthaios.hu/analysis-fidei/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-hit-fenye-es-homalya/">előző bejegyzésben</a> láttuk, hogy a hit cselekedete a hit isteni erényének gyakorlása. Az isteni erények (hit, remény, szeretet) a megszentelő kegyelem kísérői. Ezek készségek arra, hogy az emberi képességek (értelem, akarat) közvetlenül Isten felé irányuljanak. Ez a közvetlenség azt jelenti, hogy a képességek számára Isten elsősorban nem mint a teremtmények alkotója van jelen, hanem mint a magát kinyilatkoztató Isten, mint Szentháromság. Ugyanakkor elméletileg a hit igazságaihoz el lehet jutni a világban szerzett tapasztalatok (például csodák) és az értelem saját erőfeszítései által is. Ezt  (az Oltáriszentség titkával kapcsolatban) az alábbi, előző bejegyzésben ismertetett következtetés foglalhatja össze:</p>
<ol style="text-align: justify;">
<li><span style="line-height: 15px;">Amit Isten kinyilatkoztatott az igaz.</span></li>
<li>Az Oltáriszentség titkát Isten kinyilatkoztatta.</li>
<li>Tehát az Oltáriszentség titka igaz.</li>
</ol>
<p style="text-align: justify;">A következtetés első és második állításának tapasztalati, értelmi belátása elvileg lehetséges lenne. Ilyen módon a hit igazságaihoz  elvileg el lehetne jutni közvetlenül az érzékszervekre támaszkodó tapasztalat és az értelem teljesítménye által, így azonban a hit természetfeletti motívuma,  Istennek, mint az Igazságnak a tekintélye csak közvetett motívum lenne: ez csak a következtetés kiinduló tételeinek tartalmában, közvetve lenne jelen. Kétségtelen, hogy a fenti probléma a hit jellegének ismeretében kissé külsődlegesnek tűnhet. Azonban ennek ellenére sem lehet ezt teljesen mesterkéltnek tekinteni. A 19. század nagy konvertitája, a boldoggá avatott Newman bíboros, patrisztikai tanulmányai után jelentette ki, hogy &#8220;félek, hogy katolikussá kell lennem.&#8221;</p>
<p style="text-align: justify;">Az <em>analysis fidei</em> kérdésének megoldására született elméleteket Schüz Antal Dogmatikája alapján ismertetjük. Ezek a megoldások tehát azt keresik, hogy a fenti következtetésbe hol lép be a hit elsődleges motívumaként az igazmondó Isten tekintélye.</p>
<p style="text-align: justify;">Az első elmélet <a href="http://hu.wikipedia.org/wiki/Francisco_Su%C3%A1rez">Suarez</a> nevéhez fűződik. Ehhez csatlakozott a 19. század nagy német, tomista beállítottságú teológusa, <a href="http://en.wikipedia.org/wiki/Matthias_Joseph_Scheeben">Matthias Joseph Scheeben</a>. Az elmélet szerint a hit aktusában nem lehet különválasztani a hit tartalmát a hit indítékától. A hitnek ugyanabban az aktusában fogadjuk el például Jézus valóságos jelenlétét az Oltáriszentségben és az ezt kinyilatkoztató Isten tekintélyét. A természetfölötti hit nem származhat valamilyen &#8220;hihetőségi&#8221; gondolatmenet eredményeként, mert ebben az esetben alacsonyabb szintű hatás eredményezne magasabb szintű, természetfölötti eredményt. Ha leválasztanánk a hit indítékát a hit aktusától, akkor a hit indítéka elfogadásának indítékát kellene keresnünk, ha ezt megtaláltuk, akkor ennek indítékát és így tovább. Az elméletnek előnye a hit természetfölöttiségének kiemelése és az ebben való következetesség. Hátrányaként szokták említeni azt, hogy a hit tartalmának és a hit indítékának nem megfelelő szétválasztása nem felel meg a hit lényegének, amely szerint a hit egy állítás elfogadása nem az állítás tartalma alapján, hanem egy ettől különböző indíték, tekintély alapján. Mindazonáltal a hit a természetfölötti rendben mutat bizonyos hasonlóságot az értelem első elveivel (prima principia: azonosság, ellentmondás, okság elvei) a természetes rendben. Ahogyan ezek már nem vezetődnek vissza további elvekre, úgy a hit igazságai sem vezetődnek vissza további igazságokra. Ebben a vonatkozásban azonban különbség is van a két rend között: az első elveket az értelem közvetlen belátással, az értelem fénye által, tartalmuk alapján fogadja el, a hit tartalmai esetében azonban ez a fény, a hit fénye, Isten, az Igazság.</p>
<p style="text-align: justify;">A második elméletet elsősorban a jezsuita bíboros, <a href="http://en.wikipedia.org/wiki/John_de_Lugo">Lugo</a> nevéhez kötik. Jeles képviselője volt az elméletnek a 19. században <a href="http://en.wikipedia.org/wiki/John_de_Lugo">Franzelin</a> bíboros. Ez az elmélet szigorúan ragaszkodik a fent vázolt következtetés lépéseihez. A hit motívumát a második lépésben látja. Szerinte a hittitok tartalmát a hívő elé &#8220;terjesztő&#8221; Egyház mögött a hívő (esetleg homályosan) meglátja a kinyilatkoztató isteni tekintélyt, ahogyan valaki &#8220;barátja írásában, hangjában&#8221; felismeri a barátot vagy a &#8220;király pecsétjén&#8221; keresztül a királyt. Az elmélet hátrányaként joggal említhető, hogy a hit természetfölöttiségét ez az elmélet külsődlegesen fogja fel, Isten tekintélyének közvetlenségét háttérbe szorítani látszik az Egyház tekintélye.</p>
<p style="text-align: justify;">A harmadik elmélet a salamanca-i Szent Illés kolostor <a href="http://lexikon.katolikus.hu/S/salamanticenses.html">sarutlan karmelita, tomista</a> teológusaihoz (17. század) köthető. Ennek az elméletnek kiváló képviselője a 20. században a jezsuita bíboros <a href="http://en.wikipedia.org/wiki/Louis_Billot">Billot</a> (aki később XI. Piusz pápával való nézeteltérése miatt lemondott). Ezen elmélet szerint a fenti következtetés elvisz addig, hogy a hit igazsága hihetővé válik. Ez nem az egyetlen út a hihetőséghez (credibilitas), az ilyen utak sokfélék lehetnek. A következő lépés a hit igazságának hívő elfogadása. Ezt a lépést azonban már az akarat teszi meg, amely az isteni tekintély alapján utasítja az értelmet az igazság hívő elfogadására.</p>
<p style="text-align: justify;">Bevallom, kissé külsődlegesnek éreztem ezeket az elméleteket, az &#8220;extrinsecizmus&#8221; tomizmus ellen felhozott vádja talán ebben az esetben némileg jogos. Meg kell azonban jegyeznem, hogy ezek az elméletek elsősorban a Tridentinum utáni jezsuita teológia elméletei, ezért egy kissé tükrözik ennek a kornak &#8220;jogi&#8221; szemléletét. Nem tudok szabadulni attól a gondolattól, hogy az &#8220;új teológia&#8221; (nouvelle theologie) létrejöttében szerepe volt a <a href="https://www.matthaios.hu/ferenc-papa-es-a-tomistak/">jezsuita &#8220;fiatalok&#8221;</a> (Henri de Lubac, Jean Danielou, Karl Rahner, Hans Urs von Balthasar) lázadásának a jezsuita skolasztika ellen. A domonkos renden belül ez a lázadás nem volt annyira éles, mert a Szent Tamáshoz való ragaszkodás jobban megőrizte a teológia alapvetően természetfölötti jellegét, spiritualitását. Ezért a jezsuita skolasztika lényegében megszűnt, míg a tomista iskola ma is létezik.</p>
<p style="text-align: justify;">A második elméletre különösen jellemző ez a külsődlegesség. A hit elfogadása szempontjából még az ezt igazoló csodák is külsödlegesnek tűnnek. Ezek szükségesek lehetnek, de önmaguktól nem eredményezhetnek természetfölötti hitet. A régi teológia használta a <em>módja szerint természetfölötti</em> (supernaturale quoad modum) és a <em>lényege szerint természetfölötti</em> (supernaturale quoad substantiam) megkülönböztetést. A csoda <em>módja szerint természetfölötti</em>, mert a csodában arról van szó, hogy a természeti törvények felfüggesztődnek, helyettük valami más érvényesül, itt azonban nem keletkezik új természetfölötti valóság. Azt is meg kell jegyezni, hogy a megfelelő természeti törvényeknek fel kell függesztődniük arra az időre és helyre, ezeknek helyet kell adniuk valamilyen más működésnek, nem működhetnek együtt. A kegyelem, a hit, a kinyilatkoztatás <em>lényege szerint természetfölötti</em>, mert itt valami olyan jön létre, ami azelőtt nem volt. Az is fontos különbség, hogy emiatt a <em>lényege szerint természetfölötti</em> nem függeszti fel a természetest, nem változtatja meg ennek működését, hanem felemeli ezt. A régi skolasztikus elv érvényes: <em>gratia non destruit sed perficit naturam</em> (a kegyelem nem megsemmisíti, hanem tökéletesíti a természetet). Ezért a hit közbenső motívumai, így az elfogadást segítő csodák és egyéb &#8220;bizonyítékok&#8221; önmagukban nem eredményezik a természetfölötti hitet. Ugyanakkor ezek részei a hithez vezető útnak, de a hit tette már közvetlenül Istenre vonatkozik, a kegyelem tökéletesíti a természetes lépéseket is tartalmazó &#8220;cselekvés-sort&#8221;, és így az eredmény egy olyan meggyőződés, bizonyosság (certitudo), amely meghalad minden természetes tapasztalatra, okoskodásra épülő bizonyosságot.</p></div>
    </div>
    
    <div class="article">
        <div class="title">A természetes és természetfölötti</div>
        <div class="categories">kegyelemtan</div>
        <div class="summary">A következőkben a természetes és a természetfölötti viszonyával foglalkozunk. A palamizmus megígért témája szempontjából is fontos ez a kérdés, ezért ezt későbbre halasztjuk. A téma teológiai iskolák ütközőpontja lett. Régebben a viták középpontjában a természetfeletti kegyelem és az ember természetéből &#8230; <a href="https://www.matthaios.hu/a-termeszetes-es-termeszetfolotti/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A következőkben a természetes és a természetfölötti viszonyával foglalkozunk. A palamizmus megígért témája szempontjából is fontos ez a kérdés, ezért ezt későbbre halasztjuk. A téma teológiai iskolák ütközőpontja lett. Régebben a viták középpontjában a természetfeletti kegyelem és az ember természetéből következő szabad akarat viszonya volt. A 20. században azonban a kérdést másként vetette fel többek között <a href="http://en.wikipedia.org/wiki/Henri_de_Lubac">Henri de Lubac</a> jezsuita bíboros <em>Surnaturel </em>című híres könyvében. Ő és mások bírálták az addigi teológia természetfelettivel kapcsolatos nézeteit, ezeket merevnek, elvontnak találták. Szerintük, elsősorban a tomista iskola, mereven elválasztja a természetfölötti rendet a természetestől, így egy kétemeletes épületet épít fel, amelyben az alsó szint, a természetes és a felső színt, a természetfölötti között nincs szerves kapcsolat, a természetfölötti kegyelem a természetnek csak valamilyen külsődleges járuléka. Ezért a &#8220;kétemeletes épület&#8221; mellet a másik vád az &#8220;extrinsecizmus&#8221; vádja. A Henri de Lubac és mások által képviselt <em><a href="http://en.wikipedia.org/wiki/Nouvelle_Théologie">nouvelle theologie</a> </em>legnagyobb ellenfele a tomista <a href="http://en.wikipedia.org/wiki/Reginald_Garrigou-Lagrange">Reginald Garrigou-Lagrange OP</a> volt. A vita további elmérgesedéséhez vezetett az, hogy a <em>nouvelle theologie</em> képviselői a tomista iskolát Aquinói Szent Tamás tanításának eltorzításával vádolták. A torzításban szerintük a barokk skolasztika és elsősorban <a href="http://hu.wikipedia.org/wiki/Tommaso_Cajetan_De_Vio">Cajetanus bíboros</a> volt a bűnös. XII. Piusz <a href="http://www.vatican.va/holy_father/pius_xii/encyclicals/documents/hf_p-xii_enc_12081950_humani-generis_en.html">Humani generis</a> (1950) enciklikája a tomista véleményt támogatta. Erről még a későbbiekben szó lesz.</p>
<p style="text-align: justify;">A  <em>nouvelle theologie </em>képviselői a 2. Vatikáni Zsinat ünnepelt teológus szakértői lettek. Garrigou-Lagrange betegsége miatt nem vehetett részt szakértőnként a zsinaton és 1964-ben, ötven évvel ezelőtt meghalt. A zsinat ugyan nem foglalkozott kifejezetten a természetfölötti renddel kapcsolatos vitával, de a &#8220;kétemeletes épület&#8221; és az &#8220;extrinsecizmus&#8221; vádja mára szinte teológiai közhelyekké váltak. Ezt a vélemény tükrözi például Puskás Attila kegyelemről szóló könyve <a class="footnote" href="https://www.matthaios.hu/feed/?paged=20#note-1131-1" id="return-note-1131-1" title=". Puskás Attila: A kegyelem teológiája, 168. oldal és következők"><sup>1</sup></a>. A 21. század elején ezt a széles körben elterjed véleményt komoly kihívás érte, elsősorban Lawrence Feingold könyvével <a class="footnote" href="https://www.matthaios.hu/feed/?paged=20#note-1131-2" id="return-note-1131-2" title="Lawrence Feingold: The Natural Desire to See God according to St. Thomas and His Interpreters"><sup>2</sup></a>.</p>
<p style="text-align: justify;">A bejegyzés további részében megpróbáljuk tisztázni a természetes és természetfölötti rend fogalmát. A skolasztikus fogalomtár használatával világosan megfogalmazható a kérdés, de úgy tűnik, hogy a tomista felfogás (főleg újabb) ellenfeleinek is már néha gondot okozott/okoz ez a terminológia. Megpróbálunk messzebbről elindulni és így eljutni ezekhez a fogalmakhoz. Kiindulásként nézzük meg, hogy mi az, ami a téma vizsgálatában mindenképpen &#8220;egynek&#8221; bizonyul. Kétségtelenül ugyanazon emberen belül van a &#8220;természetes&#8221; és &#8220;természetfölötti&#8221;. Nincs külön természetes ember és ettől lényegileg különböző természetfölötti ember. Egy az az Isten is, aki teremti az embert és a természetfölötti világban megszenteli őt. Ugyanaz az Isten teremti az embert, aki felruházza őt a megszentelő kegyelem ajándékával. Isten egyszerűsége miatt a teremtés és megszentelés műve között Isten oldaláról nézve nem tudunk különbséget tenni. Az isteni lényeggel azonos isteni működésben nincs különbség természetes és természetfölötti között. A működés eredményében azonban már felfedezhető a különbség. A teremtés következtében az ember (a többi teremtménnyel együtt) okként működik, tevékenysége kiterjed magára és a világra. A teremtés rendjében lehet azt állítani, hogy a változásoknak oka az ember és a többi teremtmény működése. Ez a rendszer bizonyos értelemben zárt, amennyiben a világ történései mögött elsődlegesen ilyen okokat kell keresnünk. Ez az alapja mindennapi életünknek, a tudományok fejlődésének. Ugyanakkor ez a rendszer nyílt is: az elégséges magyarázat, az okság elve kivezet ebből a rendszerből. Így jutunk el a teremtmények létének és működésének végső magyarázatához, Istenhez, a természetes istenismerethez. Isten elsődleges oksága nem elnyomja, hanem lehetővé teszi a másodlagos okságot. Vannak azonban olyan okozatok is, amelyekkel kapcsolatban másodlagos okok nem jöhetnek szóba. Semmilyen erőfeszítés nem hozhatja létre például lelkünkben a megszentelő kegyelmet. Eddig a pontig nincs különbség a teológusok között.</p>
<p style="text-align: justify;">Láttuk tehát, hogy vannak változások, amelyek természetes okok következményei (is) és vannak, amelyek oka csak Isten, másodlagos okok nélkül. Ezt a kettősséget alkalmazhatjuk az emberi megismerésre is. Vannak olyan ismereteink, amelyek természetesek abban az értelemben, hogy nem szükséges ezek megszerzéséhez Isten másodlagos okokat kizáró, természetet meghaladó tevékenysége. Ilyen ismeretek például a fizika, kémia, biológia stb. ismeretei. A természetes ismeretek körébe tartozik azonban Isten létének és bizonyos tulajdonságainak a felismerése is. Ezek az ismeretek nem közvetlenül Istenre vonatkozó ismeretek, mert Isten így csak mint a teremtés oka, magyarázata ismerhető meg. Ugyanakkor vannak olyan ismeretek is, a hit tartalmai, amelyek létrejöttéhez Isten közvetlen oksága szükséges.</p>
<p style="text-align: justify;">A fentiekhez még azt is hozzá lehet tenni, hogy térben és időben nem minden ember esetében tapasztalható természetfölötti működés. Az ókor nagy filozófusai nem voltak keresztények és napjainkban sem mindenki keresztény. Az is igaz, hogy nincs olyan ember akiben csak természetfölötti változások lennének, de van olyan ember, akiben csak természetes változások vannak. Összefoglalva: az emberrel kapcsolatban vannak olyan változások, amelyeknek természetes okai vannak. Az ilyen változások esetén Isten, mint elsődleges ok működik. Ugyanakkor vannak olyan változások is, amelyeknél Isten úgy oka az okozatnak, hogy ennek nincs másodlagos oka, egyedül csak Isten cselekszik. Az ember tehát alanya kétféle változásnak a természetes és természetfölötti változásoknak. A természetes-természetfölötti megkülönböztetése itt arra alapul, hogy a változásnak van-e olyan ható oka, amely másodlagos ok.</p>
<p style="text-align: justify;">Ez után a háttér után rátérhetünk a skolasztikus terminológia használatára. A változás fogalmát már használtuk. (Ezzel és a következő fogalmakkal kapcsolatban szeretnék utalni két bejegyzésre: <a href="https://www.matthaios.hu/metafizikai-osszefoglalas-1-resz/">itt</a> és <a href="https://www.matthaios.hu/metafizikai-osszefoglalas-2-resz/">itt</a>.) A változás egy lehetőségből, képességből (potentia) valamilyen megvalósultságba, aktualitásba való átmenet. Ez az átmenet nem önmagától történik, ehhez egy ható ok (causa efficiens) szükséges. A képesség lehet passzív (potentia passiva), amennyiben ez valaminek a befogadására való képesség, de lehet aktív is (potentia activa), amennyiben ez valamilyen tevékenységre való képesség. A változások és képességek alanyukat tekintve nem akármilyenek. Egy fecskének képessége van a repülésre, erre azonban az elefánt nem képes. A képességek, tevékenységek végső elve a természet, amely fogalmilag ugyanaz mint a lényeg, de dinamikusan, a változások, tevékenységek oldaláról szemlélve. Az embert a lényeg, a természet teszi emberré. Tehát ez az, ami Szókratészt emberré teszi. Szókratész valójában egy önálló létező (szubsztancia), amelynek emberi természete van. Szókratész képességeit, tevékenységeit meghatározza a természete, figyelembe véve természetesen az egyéni vonásokat. Valamely létező képességeinek elve tehát a természet, minden létező a természete szerint cselekszik. Az is világos, hogy az emberi természet a teremtésben kapott természet. A fentiek alapján az emberi természethez tartozónak tekinthetjük a természetes változások befogadásának képességét. Kérdés, hogy mi a helyzet a természetfeletti változások befogadásának képességével. Valamilyen módon ezek is a természethez tartoznak, hiszen ha ilyen képesség egyáltalán nem lenne a természetben, akkor nem jöhetne létre a változás sem. Az eddig nagyjából együtt haladó teológiai iskolák a továbbiakban már eltérő utakon mennek tovább annak vizsgálatában, hogy van-e valamilyen különbség a természetes változásra és a természetfölötti változásra való képességek között. Tekinthetőek-e az utóbbiak ugyanolyan természetes passzív képességnek, mint amilyen például annak a képessége, hogy a napsugárzás hatására lebarnulunk. A tomista iskola csak engedelmesség szerinti képességről, <em>potentia oboedientiali</em>s-ról  beszél, amely lényegében véve kevesebb, mint a természetes passzív (például lebarnulásra való) képesség. Más iskolák, így például a <a href="http://hu.wikipedia.org/wiki/John_Duns_Scotus">Boldog Duns Scotus Jánost </a>követő skotista iskola vagy a <em>nouvelle theologie</em> nem látnak ilyen éles különbséget. Erről a témáról a következő bejegyzésben lesz szó. Ezután kerül majd sor a teológiai vita legtöbbször emlegetett kérdésére: vajjon természetes-e az Isten színről-színre látásának vágya az emberben.</p>
<div class="footnotes"><h2 class="notes">Jegyzetek:</h2><ol><li id="note-1131-1">. Puskás Attila: A kegyelem teológiája, 168. oldal és következők <a href="https://www.matthaios.hu/feed/?paged=20#return-note-1131-1">&#8617;</a></li><li id="note-1131-2">Lawrence Feingold: The Natural Desire to See God according to St. Thomas and His Interpreters <a href="https://www.matthaios.hu/feed/?paged=20#return-note-1131-2">&#8617;</a></li></ol></div></div>
    </div>
    
    <div class="article">
        <div class="title">Potentia oboedientialis. 1.rész</div>
        <div class="categories">kegyelemtan</div>
        <div class="summary">Az előző bejegyzésben arról volt szó, hogy az embert érintő változások közül egyeseknek vannak természetes okai, mások viszont természetfelettiek. Természetes változás például a természettudományos ismeretek gyarapodása, az Istenre, mint a teremtés okára vonatkozó ismeretek gyarapodása, a természetes erények kifejlődése. Természetfölötti változások &#8230; <a href="https://www.matthaios.hu/potentia-oboedientialis-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em></em>Az <a href="https://www.matthaios.hu/a-termeszetes-es-termeszetfolotti/">előző bejegyzésben</a> arról volt szó, hogy az embert érintő változások közül egyeseknek vannak természetes okai, mások viszont természetfelettiek. Természetes változás például a természettudományos ismeretek gyarapodása, az Istenre, mint a teremtés okára vonatkozó ismeretek gyarapodása, a természetes erények kifejlődése. Természetfölötti változások azok, amelyek Isten közvetlen működése következtében jönnek létre. Ilyen változások: a megigazulás, a megszentelő kegyelem állapotába kerülés, a segítő kegyelmek okozta változások, a teológiai erények (hit, remény, szeretet) kialakulása, az ezekben való növekedés, a természetfölötti cél, Isten színről-színre látásának elérése. Az emberben van valamilyen passzív képesség ezek befogadására. A skotista iskola és a <em>nouvelle theologie </em>szerint ezek a képességek természetes passzív képességek (potentia passiva naturalis). A tomista iskola szerint itt csak engedelmesség szerinti képességről, <em>potentia oboedientialis</em>-ról van szó. Felmerül a kérdés, hogy vajon nem csak egy terminológiai vitáról van-e itt szó? Mi ennek a különbségnek a tartalma?</p>
<p style="text-align: justify;">Meg kell jegyeznünk, hogy a vita elsősorban nem a <em>potentia oboedientialis</em>-ról, hanem az ebből, illetve ennek tagadásából fakadó következményekről szól. A vita folyamán felmerült leghíresebb kérdés az, hogy Isten színről-színre látásának vágya természetes-e. Ha az erre való képesség természetes, akkor ez arra utal, hogy a képesség megvalósulása utáni vágy is természetes. A <em>potentia oboedientialis</em> kérdését tehát nem lehet ezektől a kérdésektől teljesen elszigetelni, de talán ez a vita legmélyebb rétege. A vita megértésének érdekében mélyebbre kell menni a képesség, a változás fogalmának elemzésében.</p>
<p style="text-align: justify;">A képesség a változással kapcsolatos fogalom. <a href="https://www.matthaios.hu/metafizikai-osszefoglalas-2-resz/">Egyik bejegyzésben</a> szó volt arról, hogy a képesség (lehetőség, potentia) a megvalósultsággal (aktualitás, actus) együtt a változásban lévő egység és különbözőség leírására használt fogalmak. A változás előtti állapot nem azonos a változást követő, a változás eredményeként előálló állapottal, hiszen azonosságuk esetén nem lenne változás. Ugyanakkor ez a két állapot nem két egymástól teljesen független dolog, hanem folytonosság van közöttük. A folytonosság abból adódik, hogy a változás előtt már ott volt a képesség arra, hogy a dolog úgy változzon meg, hogy a változás után az a megvalósultság következzen be, amely bekövetkezett. A változások nem önmaguktól következnek be, hanem valamilyen megvalósító ok, ágens hatására. A változásban tehát fizikailag nem elválaszthatóan, de metafizikailag megkülönböztethetően jelen van valamilyen képesség (potentia) és megvalósultság (actus). A változás előtti állapot képességéből a változást követően megvalósultság lesz, de ezzel már újabb képességek járnak együtt. A megvalósultság tökéletesség a képességhez viszonyítva, mert valami, aminek előzőleg csak képességi létezés volt, a változásban valós létezéssé válik. A megvalósultságot mindig korlátozza az a képesség, amelyből a megvalósultság lesz, mert a megvalósultság csak olyan lehet, amire a képesség képesség. Ennek fontos következménye van a változást előidéző ágens működésére nézve, mert számára korlátot jelent az a képesség, amelynek a megvalósítását idézi elő. Ez mindennapos tapasztalat, hiszen bármennyire is szeretnék tíz méter magasra ugrani vagy egy nap alatt tökéletesen megtanulni portugálul, ez nem fog menni.</p>
<p style="text-align: justify;">A természetes képességek tehát a változást előidéző számára már előzőleg meglévő korlátokat is jelentenek. Mi a helyzet akkor, amikor Isten a változás előidézője? Isten mindenható. Ez azt jelenti, hogy számára csak egyetlen korlát létezik, ez pedig az ellentmondásmentesség követelményének a &#8220;korlátja&#8221;. Így Isten nem teremthet egy másik istent, vagy nem mondhat le mindenhatóságáról. A megtestesülésben Isten nem a mindenhatóságáról mond le, hanem az Ige felveszi azt az emberi természetet, amelyre már egyáltalán nem jellemző a mindenhatóság. A mindenható Isten működésében nem ismer igazi korlátozást, de művének eredményei a korlátos léttel rendelkező teremtmények, hiszen Isten nem teremthet még egy, tőle különböző istent. A fentiekből az is következik, hogy a közvetlen isteni tevékenység nem indulhat ki egy természetes képességből, nem lehet ennek megvalósítása, mert a természetes képesség korlátozná az isteni tevékenységet. A természetes képességek alapvetően teremtményi megvalósításra való képességek. Amikor Isten okoz közvetlenül valamilyen változást a teremtményekben, akkor a képesség fogalmát csak analóg értelemben lehet használni. Ez adja meg az alapot arra, hogy a teremtmények Isten közvetlen működését befogadó képességét az &#8220;&#8216;engedelmesség szerinti képesség&#8221;, a <i>potentia oboedientialis</i> nevekkel illessük. Az engedelmesség szó arra utal, hogy ez a képesség nem egy szoros értelemben vett természetből fakadó képesség, hanem csak arról van szó, hogy a teremtmény Isten közvetlen működését &#8220;engedelmesen&#8221; befogadja. Amint láttuk, a természetben található változások folyamatában három mozzanat van: a képesség, a változást létrehozó (ágens) és a változás eredményeként előálló megvalósultság. Amikor Isten közvetlenül működik, akkor a természetes képesség szerepét csak egy lehetőség veszi át. Ez a lehetőség az isteni tökéletesség kifelé való utánzásának lehetősége az adott teremtmény esetében, amely azt fejezi ki, hogy a teremtmény konkrét létezése nem zárja le, nem meríti ki az isteni mindenhatóságot a teremtmény további tökéletességekkel való ellátásával kapcsolatban.</p>
<p style="text-align: justify;">Összefoglalva a fentieket, megállapíthatjuk, hogy a képesség (potentia) teremtett világból való, teremtett ágensek esetében működő fogalma nem alkalmazható egy az egyben arra az esetre, amikor változást előidéző ok közvetlenül Isten. Ilyenkor szükséges a képesség fogalmának analóg használata, mert itt olyan képességről van szó, amely már nem foglalja magába azokat a korlátokat, amelyek a természetes ágens működését korlátozzák. A képességnek ezt a fajtáját, amely különbözik a teremtményi megvalósításra való képességtől, nevezzük <em>oboedientia potentialis</em>-nak. A megvalósulás korlátossága tehát ilyenkor nem a képességben lévő előzetes korlátokból ered, hanem ez csak az Isten kifelé irányuló működése következtében előálló eredményben lévő korlát. A megszentelés isteni tevékenysége hasonló jegyeket hordoz magán, mint a teremtés. Nem előzetesen valamilyen értelemben már létező dolgokból jön létre az új. A teremtés esetében ez azt jelenti, hogy a dolgok a semmiből, <em>ex nihilo</em> jöttek létre. A megszentelés esetén a megszentelés &#8220;alanyai&#8221; már léteznek, de bennük nincs olyan természetes passzív képesség, amelynek aktualizálásai lennének a megszentelés művei.</p>
<p style="text-align: justify;">A <em>potentia oboedientialis</em> fogalma is analóg fogalom. Az emberalatti, szellemi lélekkel  nem rendelkező, &#8220;merev&#8221; világban az isteni mindenhatóság úgy mutatkozik meg, hogy a természetes képesség, természetes állapot helyett valami más valósul meg, a természetes állapot mintegy &#8220;felfüggesztődik&#8221;. A szellemi létezők esetében azonban a <em>potentia oboedendientialis</em> arra a lehetőségre utal, hogy Isten úgy adhat természetfölötti tökéletességet a léleknek, úgy emelheti fel ezt, hogy közben ennek természetét vagy természetének valamilyen képességét nem kell felfüggesztenie vagy megváltoztatnia. Ezért érvényes a régi elv: a kegyelem nem lerombolja, hanem tökéletesíti a természetet.</p>
<p style="text-align: justify;">Meg kell még említenem, hogy a fenti gondolatmenet eltér a szokásosaktól. Ezek leginkább abból az arisztotelészi elvből indulnak ki, amely szerint a természetes passzív képességeknek szükségszerűen meg kell felelniük természetes aktív képességeknek. Így, ha a természetfelettire való képességek természetes passzív képességek, akkor kellenek olyan természetes aktív képességek is, amelyek képesek megvalósítani ezeket, ez viszont ellentmond a természetfölöttiségnek. Ehelyett a fenti gondolatmenet abból indul ki, hogy a természetes képességek olyan képességek, amelyek a bennük lévő korlátozás miatt alapvetően teremtmények (másodlagos okok) által megvalósítandó képességek. A közvetlenül Isten által megvalósítandó képességekre ez a fogalom csak analóg értelemben használható. Ezért indokolt a <em>potentia oboedientialis </em>elnevezés. (Szívesen látom a gondolatmenettel kapcsolatos megjegyzéseket, ellenvetéseket.)</p>
<p style="text-align: justify;">A következő bejegyzésben foglalkozunk a <em>potentia oboedientialis</em><em> </em>fogalmának alkalmazásaival és a fogalommal kapcsolatos ellenvetésekkel. Olvasóim megértését kérem a fenti, talán kissé nehezebb gondolatmenet miatt.</p></div>
    </div>
    
    <div class="article">
        <div class="title">Potentia oboedientialis. 2.rész</div>
        <div class="categories">kegyelemtan</div>
        <div class="summary">Az előző bejegyzésben arról volt szó, hogy a természetfeletti befogadására való képesség nem tekinthető természetes passzív képességnek (potentia naturalis passiva). A természetes passzív képesség valamilyen változás befogadásának természetünkben meglévő képessége. Ilyen képesség például az, hogy megfelelő tanár és tanulás esetén képes &#8230; <a href="https://www.matthaios.hu/potentia-oboedientialis-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/potentia-oboedientialis-1-resz/">előző bejegyzésben</a> arról volt szó, hogy a természetfeletti befogadására való képesség nem tekinthető természetes passzív képességnek (potentia naturalis passiva). A természetes passzív képesség valamilyen változás befogadásának természetünkben meglévő képessége. Ilyen képesség például az, hogy megfelelő tanár és tanulás esetén képes vagyok arra a változásra, amely abban áll, hogy ma még egy szót sem tudok portugálul, de mondjuk két év múlva különösebb probléma nélkül elboldogulok Lisszabonban. A természetfölötti változások befogadásának képessége nem ilyen, ez csak engedelmesség szerinti képesség, <em>potentia oboedientialis</em>. A <em>potentia oboedientialis</em> az a képesség,  amely szerint a teremtény képes befogadni Isten közvetlen működésének az eredményeit. Az előző bejegyzés <em>potentia oboedientialis</em>-szal kapcsolatos gondolatmenete tulajdonképpen nem szoros értelemben vett teológiai gondolatmenet volt. Azt sem kellett feltételeznünk, hogy a természetfölöttti rend ténylegesen megvalósult, elég az a feltételezés, hogy ha egyáltalán létezik természetfölötti, akkor ennek a befogadására való képesség nem lehet természetes képesség. Az érvelés abból indult ki, hogy a természetes képesség a megvalósítója számára olyan korlátozást jelent, amely kizárja azt, hogy ez a közvetlenül cselekvő Isten legyen. Ezért a képesség fogalmát analóg értelemben kell használnunk, és így megkülönböztetjük a szoros értelemben vett természetes képességtől azt a képességet, amely Isten közvetlen működésének eredményeit befogadja.</p>
<p style="text-align: justify;">Azt is láttuk, hogy ez a képesség másként valósul meg az ember alatti létezők körében, mint a szellemi lélekkel rendelkező létezők esetében. Az utóbbi esetben a képesség annak a lehetőségét is magába foglalja, hogy a természet vagy valamilyen képességének megszüntetése nélkül, az egész természet emelődjön fel a természetfölötti magaslatára. A <em>potentia oboedientialis </em>kivétele a természetes képességek köréből bizonyos zártságot jelent az aktív és passzív természetes képességek szempontjából. A passzív természetes képességek nem vezetnek ki ebből a &#8220;rendszerből&#8221;. Minden természetes passzív képességhez van természetes aktív képesség is. Ez a természetes rendszer önmagában, egyedül soha sem létezett, mert az ember kezdettől fogva meghívást kapott az Istennel való <a href="https://www.matthaios.hu/az-eredeti-szentseg-es-igazsag-allapota/">közvetlen kapcsolatra</a>. Az ősbűn utáni állapotot pedig a megszentelő kegyelem fájdalmas hiánya és a <a href="https://www.matthaios.hu/az-ateredo-bun-es-az-emberi-termeszet-1-resz/">természetes képességek meggyengülése</a> jellemezte. A megváltás visszaadta a megszentelő kegyelmet, de a természetes képességek meggyengülése, a szenvedés és a halál a mi természetünkre is jellemző. Az előbb említett zártság miatt mégis lehet a tiszta természetről, a <em>natura pura-ról</em> beszélni. Jogos ennek a fogalomnak a használata, mert ez az emberi képességek egy valóságos és zárt körét fedi le. A <em>natura pura</em> fogalma a  <em>potentia oboedientialis </em> fogalmával együtt céltáblája lett azoknak az ellenvetéseknek, amelyek szerint ezek a fogalmak az egyetlen Isten működésén és az egységes emberi személyen belül indokolatlanul éles határvonalat húznak és így ahhoz vezetnek, hogy a természet és a kegyelem rendje egy olyan kétszintes épülethez lesz hasonlóvá, ahol a két szint között csak a <em>potentia oboedientialis &#8220;</em>gyenge létrája&#8221; biztosítja az átjárást. Ennek következtében a kegyelem is csak egy olyan külsődleges járuléka az embernek, mint például a portugál nyelvtudás természetes járuléka.</p>
<p style="text-align: justify;">A fenti ellenvetések megválaszolása előtt először a <em>natura pura </em>&#8220;rendszerének&#8221; körvonalazásával foglalkozunk. A <em>natura pura</em> &#8220;rendszerének&#8221; zártsága azt követelné, hogy az embernek ebben a rendszerben is legyen a természetfeletti célhoz, Isten boldogító színe-látásához hasonló természetes célja. A természetfeletti cél elérése egyrészt magában foglalja azt a tökéletességet, boldogságot, amelynél nagyobbat az ember már nem tud elérni. Itt tehát egy olyan cél eléréséről van szó, amelynek elérése után már nincs további haladás, fejlődés. Másrészt (éppen az előzőek következtében) fontos tulajdonsága ennek az állapotnak a véglegesség is, amely azt jelenti, hogy ezt az állapotot már nem lehet elveszíteni. Kérdés, hogy ezt a két tulajdonságot, a maximális tökéletességgel együttjáró maximális boldogságot és ennek elveszíthetetlenségét milyen alapon tulajdoníthatjuk a természetes célnak. A természetes állapotban lévő ember esetében jogos-e ennek a két szempontnak olyan mértékű érvényesülése, amint ez a természetfölötti cél esetében történik? A felelet az lehet, hogy a természetfölötti rend olyan mértékben meghaladja a természetest, hogy ez utóbbi célja esetében &#8220;szerényebb&#8221; céllal is megelégedhetünk, amely azonban biztosítja az embernek, mint szellemi létezőnek a méltóságát és boldogságát.</p>
<p style="text-align: justify;">Az emberi értelem és akarat fontos tulajdonsága, hogy képességileg, potenciálisan végtelen. Ez azt jelenti például, hogy bármennyit tudjunk is, mindig lehetséges új ismereteket szerezni. Bármilyen célt is értünk el, még mindig törekedhetünk új célok felé. Az egyetlen ismeret, az egyetlen cél amely felülmúlhatatlan tökéletességénél fogva lehetetlenné tenné az új ismeretek, az új célok felé mozdulást, Isten közvetlen ismerete és Istennek, mint közvetlen célnak az elérése lenne. Isten közvetlen ismerete, Istennek, mint célnak közvetlen elérése azonban az emberi természet számára lehetetlen isteni segítség nélkül. Ebből következik, hogy természetes célként Isten ismeretében és szeretetében való olyan növekedést jelölhetünk meg, amely a teremtett dolgok ismeretén és jóságán keresztül valósul meg, anélkül, hogy ez az ismeret és szeretet elérné azt a teljességet, amely a további növekedést már fölöslegessé, lehetetlenné tenné. Ez a természetes cél méltó az emberi szellemhez és valódi boldogságot eredményez, jóllehet ez a boldogság nem tökéletes. Isten színről-színre látásának hiánya nem tenné lehetetlenné ezt a boldogságot, mert itt nem valami olyan dolog hiányáról lenne szó, ami járna az embernek. Ezzel a céllal kapcsolatban is lehet olyan állapot, amelynek az elérése után már nem lehetséges a cél felé haladás útjáról letérni. Ilyen állapotra vezethetne például a <em>natura pura</em> állapotában bekövetkező halál, amelyben nincs meg a bukott állapot halálának az a fájdalma, amely az ajándékként kapott halhatatlanság elvesztésének a következménye.</p>
<p style="text-align: justify;">Az egész teremtett világra jellemző az az ív, az a kör, amelyet Aquinói Szent Tamás az <em>exitus</em> (kiáramlás) és <em>reditus </em>(visszatérés) szavakkal jellemez. A teremtésben Isten a semmiből szabadon teremtette a világot, amely azonban Isten felé, mint célja felé mozog, a hozzá, a visszafelé vezető úton halad. Az egész természetre jellemző ez a mozgás. Az ember alatti világban ez a mozgás szellemi öntudat nélkül történik. Az ember esetében ez legteljesebben az értelem felismerései által indított akarat mozgásán keresztül valósul meg, magába foglalva annak a lehetőségét is, hogy az akarat rossz választásával a maga részéről meg is tudja hiúsítani az Isten felé haladást. Ilyen értelemben beszélhetünk a teremtés és ezen belül az ember természetes céljáról. Ebben a célban azonban nincs benne a megérkezésnek az az ajándéka, amelyet Isten felajánlott az első emberpárnak, amely az ősbűn következtében elveszett és amelyet a megváltás visszaszerzett. Így tehát beszélhetünk a természetes és természetfölötti rendről, az ember kettős céljáról. Ez a két cél azonban nem zárja ki egymást. A természetfölötti cél magában foglalja a természetes célt is, mert az ebben lévő haladást az ember számára elképzelhetetlen megérkezésbe emeli fel.</p>
<p style="text-align: justify;">A továbbiakban azzal az ellenvetéssel foglalkozunk, amely szerint a tomista vélemény olyan &#8220;kétszintes épülethez&#8221; vezet, ahol a két színt egymástól mereven el van különítve. Ezt az ellenvetést átfogalmazva azt lehetne mondani, hogy egy futópályáról felszálló repülőgép kétszintűvé válik, amelynek egyik szintje a földön marad, a másik szintje pedig a levegőbe emelkedik. A természetfeletti ugyanis a természetes felemelését, tökéletesítését jelenti. A megszentelő kegyelem, a teológiai erények (hit, remény szeretet) felemelik a természetes képességeket, az értelmet és az akaratot közvetlenül Isten felé irányítják. Nincs külön természetes és természetfölötti értelem, természetes és természetfeletti akarat. Hasonlóan a kegyelem sem külsődleges járulékként adódik a természethez (extrinsecizmus). A megszentelő kegyelem olyan természetfölötti minőség (qualitas supernaturalis), amely minden egyéb járuléknál mélyebben érinti, mélyebben változtatja meg, mélyebben járja át az egész természetet. Az egész természet irányultsága annyira megváltozik, hogy szinte új természetről lehet beszélni.</p>
<p style="text-align: justify;">A következő kérdésben visszatérünk a tomisták és a <em>nouvelle theologie</em> közti vitának eredeti témájához, az Isten közvetlen látása utáni vágy természetességének a kérdéséhez.</p></div>
    </div>
    
    <div class="article">
        <div class="title">Természetes-e Isten látásának a vágya?</div>
        <div class="categories">kegyelemtan</div>
        <div class="summary">Az előző bejegyzésben foglalkoztunk a kérdéssel kapcsolatos teológiai vita hátterével: a potentia obedientialis és a natura pura fogalmaival. A vita &#8220;tetőpontja&#8221; azonban a címben feltett kérdés megválaszolása. A kérdésre a rövid válasz: igen. Az eltérések oka a természetes vágy fogalmának különböző értelmzései. Magára &#8230; <a href="https://www.matthaios.hu/termeszetes-e-isten-latasanak-vagya/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/potentia-oboedientialis-2-resz/">előző bejegyzésben</a> foglalkoztunk a kérdéssel kapcsolatos teológiai vita hátterével: a <em>potentia obedientialis</em> és a <em>natura pura</em> fogalmaival. A vita &#8220;tetőpontja&#8221; azonban a címben feltett kérdés megválaszolása. A kérdésre a rövid válasz: igen. Az eltérések oka a természetes vágy fogalmának különböző értelmzései. Magára a vágy szóra több teológiai-filozófiai műszó áll rendelkezésre: <em>pondus naturae, </em><em>inclinatio, appetitus, desiderium</em>. Nehéz visszaadni az ezeknek megfelelő magyar szavakat. A <em>pondus naturae </em>a természet valami felé való vonzódását jelenti, utalva arra a vonzásra, amelyet a gravitációs erő okoz. Az <em>inclinatio</em> megfelelő fordítása talán a hajlam szó lehet, az <em>appetitus</em> szó  általában vett szenvedélyt, vágyat jelent. A <em>desiderium szór</em>a illik leginkább a magyar &#8220;vágy&#8221; szó. Fontos tehát a szavak jelentésének tisztázása. Az alábbiakban használjuk Lawrence Feingold, már többször említett könyvét <a class="footnote" href="https://www.matthaios.hu/feed/?paged=20#note-1172-1" id="return-note-1172-1" title="Lawrence Feingold: The Natural Desire to See God according to St. Thomas Aquinas and his Interpreters"><sup>1</sup></a>.</p>
<p style="text-align: justify;">Abból indulunk ki, hogy a teremtett létezők végső célja Isten. Ezt a célt azáltal szolgálják, hogy törekednek arra, hogy a maguk sajátos módján tökéletesedjenek, valamilyen jót valósítsanak meg és ezáltal a maguk sajátos módján hasonlóak legyenek Istenhez. Így Isten nemcsak a teremtés és a teremtett létezők létesítő oka (causa efficiens), hanem egyben  cél-oka is (causa finalis). (A cél-okságról, mint Isten léte igazolásának egyik kiinduló pontjáról egy <a href="https://www.matthaios.hu/a-teleologiai-erv-1-resz/">régebbi bejegyzésben</a> volt szó.) Ez a cél-okság a teremtmények természetében, a teremtmények képességeiben hajlamként, vonzódásként (inclinatio, appetitus naturalis, pondus naturae) van jelen. Ez tulajdonképpen a képesség megvalósítása iránti hajlamát, effelé való vonzódását, törekvését jelenti. A képesség a tökéletességét a megvalósítás útján éri el. A célnak ez a jelenléte, beírottsága az élettelen természetben magának a természetnek determinált viselkedésében, a természeti törvények végrehajtódásában mutatkozik meg. Az állatvilágban ehhez hozzájön az ösztönös vonzódás az ön- és fajfenntartás megvalósítása felé. Az állat érzékszervekkel rendelkezik, és így a megvalósítandó jó érzéki ismeretként való megjelenése gazdagítja a természetét és ezért a jó megvalósítása sem determinált, mechanikus olyan értelemben, ahogyan ez az élettelen világban történik. A determinált törvények helyét az ösztön veszi át. A szellemi lélekkel rendelkező ember esetében a cél megvalósítása a szellemi képességek, az értelem és az akarat működésén keresztül történik meg: az értelem által célként felismert jó felé törekszik az akarat.</p>
<p style="text-align: justify;">A továbbiakban a létezőknek, a létezők képességeinek ezt a célhoz rendelését fogjuk természetes, veleszületett törekvésnek, hajlamnak nevezni (appetitus naturalis, inclinatio innata naturae, pondus naturae). Ezek a hajlamok a természethez illetve ennek képességeihez tartoznak, megelőzik a képességek használatát, hiszen a hajlamokban ezek célhoz való rendelése fejeződik ki. A másik jellemzője ezeknek a hajlamoknak az, hogy ezek nem valamilyen változás eredményei, tehát nem képességek megvalósulásai. A hajlamok megszüntethetetlenek, megváltoztathatatlanok, velünk születettek. További jellemzője a hajlamoknak az, hogy ezek nem tudatosak. Henri de Lubac szerint Isten színről-színre látásának vágya is ilyen természetes hajlam. Ebben tulajdonképpen boldog <a href="http://hu.wikipedia.org/wiki/John_Duns_Scotus">Duns Scotus János</a> (akiről a skotista iskola a nevét kapta) követője. Duns Scotus szerint egy képesség mögött lévő természetes hajlam a képességgel kapcsolatos maximális tökéletesség elérésére való hajlam. Az ember értelmének a legnagyobb tökéletessége azonban Isten színről-színre látása, tehát az erre való természetes hajlam jelen van az emberben, jóllehet ennek a tökéletességnek az elérését az emberi természet saját erejéből megvalósítani nem tudja. A fenti gondolatmenetet a tomisták azért nem tartják helyesnek, mert szerintük a maximális tökéletességre elérésére való természetes hajlam csak arra a maximális tökéletességre értendő, amelyet a teremtmény saját erejéből el tud érni. Erről még később lesz szó.</p>
<p style="text-align: justify;">Értelmünk és akaratunk működése változásokat jelent, ezek az értelemnek és akaratnak, mint képességeknek a megvalósulásai. Míg a természetes hajlam létezése nem függ tőlünk, addig ezen képességeink megvalósításai már a mi cselekedeteink is. Az értelem képességének megfelelő hajlam a megismerés, mert ez az értelem képességének a megvalósulása, tökéletessége. Minthogy a hajlam a teremtmény számára önerejéből megvalósítható legnagyobb tökéletességre irányul, ezért az értelem mögött lévő természetes hajlam végső soron Istennek, mint teremtőnek a megismerésére, a természetes istenismeretre irányuló hajlam. Ezért a tomista felfogás szerint lehet azt mondani, hogy Isten természetes megismerésének vágya velünk született vágy.</p>
<p style="text-align: justify;">Az akarat természetes hajlama az általános, univerzális jóra való törekvés, ez pedig a jó birtoklását, a boldogságra való törekvést jelenti. A boldogságra való törekvés velünk született, ettől &#8220;megszabadulni&#8221; nem tudunk. Még a legreménytelenebb cselekedetek (pl. öngyilkosság) mögött is ez van. Az akarat tudatos cselekedeteiben azonban már arról van szó, hogy az akarat az értelem által megismert, valamilyen konkrét dologban felismert jó felé indul, vágy ébred benne ez után a konkrét jó után. Így az akarat természetes, velünk született hajlama és az akarat  tudatos mozgásaiból adódó vágyak különböznek egymástól. Ez utóbbiakat az akarat kiváltott, felébresztett vágyainak (desiderium elicitum) nevezhetjük, mert ezeket valamilyen értelmi tevékenység által megismert dolog jósága váltja ki belőlünk, hozza ki belőlünk. A kiváltott vágyakat két csoportra oszthatjuk. Az első csoportba a kiváltott természetes vágyak tartoznak, amelyekre jellemző, hogy ezek spontán vágyak, amelyeket nem előz meg döntés. Mindenekelőtt ilyen vágy a boldogságnak akaratunkban meglévő vágya, amely legközvetlenebbül követi a boldogságra törekvés természetes hajlamát. Ez az elsődleges vágy abszolút, minden akarati tevékenységünk tulajdonképpen erre támaszkodik. Vannak azonban olyan természetes, spontán vágyaink is, amelyeknek tárgyai szükségesek a boldogsághoz, &#8220;jólétünkhöz&#8221;. Ezek is spontán vágyak, ilyen vágyak például az egészség utáni vágy, a tudás iránti vágy, a fájdalomtól és betegségtől való mentesség. A következő bejegyzésben azonban látni fogjuk, hogy ezek ugyan természetes vágyak, de mégsem olyan értelemben abszolútak, hogy szükségképpen megvalósítandó célként kell megjelenniük. Ezért az akarat kiváltott természetes vágyait is két csoportba oszthatjuk, amelyek közül az első csoportba a boldogság utáni vágy, a második csoportba pedig az úgynevezett másodlagos természetes vágyak tartoznak, mint például az egészség utáni vágy. Az előző, általánosabb felosztás második csoportjába azok a vágyak tartoznak, amelyek valamely első csoportba tartozó vágy elérése érdekében történt döntés meghozatala utáni szándékot jelentenek. Ilyen például az, amikor az ember az egészség utáni vágy következtében eldönti, hogy tesz egy nagy sétát. Az alábbiakban összefoglaljuk a &#8220;vágy&#8221; szó különböző jelentéseit:</p>
<ul style="text-align: justify;">
<li>Vágy (desiderium)
<ul>
<li><span style="line-height: 15px;">természetes hajlam (inclinatio innata naturae, appetitus naturalis, pondus naturae)</span></li>
<li>kiváltott vágy (desiderium elicitum)
<ul>
<li>kiváltott természetes vágy (desiderium elicitum naturale)
<ul>
<li>elsődleges (a boldogság utáni vágy az akaratban)</li>
<li>másodlagos (pl. egészség, tudás utáni vágy)</li>
</ul>
</li>
<li>döntést követő szándék (intentio)</li>
</ul>
</li>
</ul>
</li>
</ul>
<p style="text-align: justify;">Számunkra a &#8220;vágy&#8221; szó két használata fontos. Ezek közül az első az, amikor a &#8220;vágy&#8221; szót a &#8220;természetes hajlam&#8221; jelentésében használjuk. Henry de Lubac szerint Isten színelátásának vágya elsősorban ilyen értelemben vett vágy. A tomista felfogás szerint viszont ez a vágy kiváltott természetes másodlagos vágy, tehát azonos csoportba tartozik az élet, egészség, tudás iránti vággyal. A következő bejegyzés foglalkozik majd az ebből adódó különbségekkel és az egyes álláspontokkal kapcsolatos érvekkel.</p>
<div class="footnotes"><h2 class="notes">Jegyzetek:</h2><ol><li id="note-1172-1">Lawrence Feingold: The Natural Desire to See God according to St. Thomas Aquinas and his Interpreters <a href="https://www.matthaios.hu/feed/?paged=20#return-note-1172-1">&#8617;</a></li></ol></div></div>
    </div>
    
    <div class="article">
        <div class="title">Isten látásának természetes vágya. 1.rész</div>
        <div class="categories">kegyelemtan</div>
        <div class="summary">Az előző bejegyzésben arról volt szó, hogy a különböző teológiai irányzatok egyetértenek abban, hogy lehet beszélni Isten látásának természetes vágyáról. A köztük lévő különbség a vágy fogalmának értelmezésében van. Emlékeztetőül ismét összefoglaljuk a &#8220;vágy&#8221; szó különböző jelentéseit: Vágy (desiderium) természetes &#8230; <a href="https://www.matthaios.hu/isten-latasanak-termeszetes-vagya-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/termeszetes-e-isten-latasanak-vagya/">előző bejegyzésben</a> arról volt szó, hogy a különböző teológiai irányzatok egyetértenek abban, hogy lehet beszélni Isten látásának természetes vágyáról. A köztük lévő különbség a vágy fogalmának értelmezésében van. Emlékeztetőül ismét összefoglaljuk a &#8220;vágy&#8221; szó különböző jelentéseit:</p>
<ul style="text-align: justify;">
<li>Vágy (desiderium)
<ul>
<li><span style="line-height: 15px;">természetes hajlam (inclinatio innata naturae, appetitus naturalis, pondus naturae)</span></li>
<li>kiváltott vágy (desiderium elicitum)
<ul>
<li>kiváltott természetes vágy (desiderium elicitum naturale)
<ul>
<li>elsődleges (a boldogság utáni vágy az akaratban)</li>
<li>másodlagos (pl. egészség, tudás utáni vágy)</li>
</ul>
</li>
<li>döntést követő szándék (intentio)</li>
</ul>
</li>
</ul>
</li>
</ul>
<p style="text-align: justify;">A skotisták és Henri de Lubac szerint Isten látásának természetes vágya természetes hajlam (inclinatio innata, appetitus naturalis). A tomisták szerint ez kiváltott természetes vágy (desiderium elicitum naturale). A különbségek Aquinói Szent Tamás több szövegének eltérő értelmezéséből is adódnak. Ezen szövegek nagy része Szent Tamásnak a pogányok, elsősorban mohamedánok között hittérítést végzőknek szánt kézikönyvéből (Summa Contra Gentiles) valók. A szövegek részletes elemzése megtalálható Lawrence Feingold könyvében <a class="footnote" href="https://www.matthaios.hu/feed/?paged=19#note-1180-1" id="return-note-1180-1" title="Lawrence Feingold: The Natural Design to See God according to St. Thomas Aquinas and His Interpreters"><sup>1</sup></a> vagy Reinhard Hütter könyvében <a class="footnote" href="https://www.matthaios.hu/feed/?paged=19#note-1180-2" id="return-note-1180-2" title="Reinhard Hütter: Dust Bound for Heaven"><sup>2</sup></a>. A szövegekkel kapcsolatban azt is figyelembe kell venni, hogy a 13. században neoplatonikus hatásra (főleg a görög teológia és arab filozófusok részéről) kétségbe vonták Isten közvetlen látásának lehetőségét. Szent Tamás érvelése tehát ezek ellen is irányult. Szent Tamás egyik érvelése szerint az ember természeténél fogva keresi a jelenségek, hatások okait. Ez a csodálkozó filozófiai megismerés hajtóereje, amely az okok láncolatán keresztül eljut az első okhoz. Az okok ismerete alapján azonban vágy ébred annak a lényegnek ismerete iránt, amelytől az okok származnak. Így az ember természetétől fogva vágyódik az isteni lényeg megismerésére.</p>
<p style="text-align: justify;">Isten látásának vágya azonosnak tekinthető az isteni lényeg megismerésének vágyával. A lényeg (essentia) fogalmáról már több alkalommal volt szó a blogon (például <a href="https://www.matthaios.hu/metafizikai-osszefoglalas-1-resz/">itt</a>). A lényeg fogalma a teremtett létezők esetében tulajdonképpen egy korlátozó fogalom, arra utal, hogy mire terjed ki a teremtett létező korlátozott létezése, tehát arra a kérdésre ad választ, hogy tulajdonképpen mi a létező. A lényeg fogalmának korrelatív fogalma a létezés (existentia), amely magára a létezőnek a létezésére utal. A lényegből és létezésből való összetettség a teremtmény legalapvetőbb &#8220;struktúráját&#8221; világítja meg: ez egyrészt arra a korlátozott tartalomra (lényeg, essentia) vonatkozik, amelynek önmagában nem kellene szükségszerűen léteznie, másrészt a létezés aktusára (existentia, actus essendi), amelynek következtében ez mégis létezik. A teremtett létezők esetében a lényeg általában megismerhető számunkra, hiszen meg tudjuk mondani, hogy mi az adott létező. Ez természetesen nem azt jelenti, hogy ismeretünk teljesen kimerítő választ ad arra, hogy hogyan működik a létező. Azt azonban tudjuk, hogy ez a működés a lényeg működése, ez a működés a lényegből fakad. Ismereteink kiinduló forrásai az érzékszerveink, ezek adatainak feldolgozása útján látja meg értelmünk a lényeget, amely tulajdonképpen önmagában nem érzékelhető. Azt mondhatjuk tehát, hogy az anyagi világ létezőinek lényege számunkra megismerhető, noha ez az ismeret nem teljes, nem kimerítő és lezárt ismeret.</p>
<p style="text-align: justify;">Isten esetében a lényeg fogalma csak úgy használható, ha ebből a fogalomból kihagyjuk a korlátozás mozzanatát, tehát nem beszélhetünk Isten lényegéről úgy, mintha ez &#8220;körülírná&#8221; azt a korlátozott tartalmat, ami Isten lenne, hiszen Isten korlátlan létező. Így Istenben a lényeg és a létezés azonos, Isten lényege a létezése. Istenre tehát nem alkalmazható a korlátozott tartalomra vonatkozó lényeg fogalma. Ennek következtében nem is ismerhetjük meg Istent olyan módon, ahogyan a korlátozott tartalommal rendelkező teremtményeket ismerjük lényegük ismerete által. Ismeretünk valamilyen értelemben a megismert, korlátozott tartalomnak bennünk, megismerőben lévő létezése. Mi azonban magunk is korlátozott létezők vagyunk, ezért nem is rendelkezhetünk azzal a képességgel, amely alapján korlátozott értelmünk korlátozott megismerése befogadhatná a korlátlan, végtelen Istent. Így Isten lényegének a megismerése számunkra el van zárva, amennyiben saját &#8220;erőforrásainkra&#8221; vagyunk utalva. Ugyanakkor Isten létezéséről tudomást szerezhetünk reflektálva azon a teremtmények a létezésére, amelyeket viszont lényegük szerint megismerhetünk (noha nem kimerítően). Így eljuthatunk ahhoz az ismerethez, amely szerint léteznie kell egy korlátlan létezőnek. További tulajdonságokat is állíthatunk erről a létezőről, Istenről, de maga az isteni lényeg, az isteni létezés számunkra elérhetetlen, ha természetes erőforrásainkra vagyunk utalva.</p>
<p style="text-align: justify;">Ezek után joggal merül fel a kérdés, hogy lehetséges-e egyáltalán számunkra az isteni lényeg megismerése. Erre a kérdésre nemleges választ adott az ortodoxia, amikor dogmatizálta <a href="http://en.wikipedia.org/wiki/Palamism">Palamasz Gergely</a> tanítását a 14. században. A palamita teológia szerint az isteni lényeg teremtmények számára még isteni segítséggel sem ismerhető meg. Ugyanakkor az ember &#8220;átistenülése&#8221;, a theószisz a keresztény életnek, a misztikának lényeges része. Ennek az ellentmondásnak a feloldása érdekében a palamitizmus lemond Isten egyszerűségéről, valóságos különbséget tételez föl az isteni lényeg és az isteni működés, az isteni energiák között. Az ember számára csak az isteni energiák hozzáférhetőek, az isteni lényeg viszont semmilyen körülmények között nem hozzáférhető.</p>
<p style="text-align: justify;">A katolikus álláspont szerint az üdvözültek színről-színre látják Istent, mindenféle közvetítés nélkül. Így tehát Isten közvetlen működése eredményeként lehetővé válik az, hogy a véges természet korlátait meghaladva, az emberi lélek közvetlenül láthassa a végtelen Istent és így Isten, úgy ahogyan van, lényege szerint elérhető lesz az ember számára. Az emberi megismerést tehát Isten a &#8220;dicsőség fénye&#8221; (lumen gloriae) által olyan természetfölötti tökéletességre emeli, amelyben már közvetlen ismeretként, a lényeg ismereteként van jelen a végtelen Isten, aki Szentháromság. Azonban ez az ismeret sem kimerítő, az ember továbbra is teremtmény marad, a végtelen Istent kimerítően egyedül csak a végtelen Isten ismerheti.</p>
<p style="text-align: justify;">A fenti kitérő után megnézzük, hogy mi indokolja azt, hogy a tomisták Isten látásának vágyát <em>kiváltott természetes másodlagos vágynak</em> tekintik. A vágy kiváltott, felkeltett, felébresztett jellege abból adódik, hogy ennek felébredése feltételezi az értelem tudatos működését, jelen esetben Istennek, mint a teremtés okának megismerését. A <em>természetes</em> szó arra utal, hogy ez a vágy nem valamilyen döntés utáni szándék, hanem a dolog megismerése alapján, a dologban lévő jóság automatikusan, spontán módon ébreszti fel az akaratban a vágyat. Ez a vágy azért <em>másodlagos, feltételezett,</em> mert különbözik a feltétlen boldogság utáni vágytól.  A boldogság utáni vágy feltétlensége azt jelenti, hogy a vágyból automatikusan következik az is, hogy a vágy tárgya, a boldogság elérendő céllá is válik. A <em>másodlagos</em> jelző viszont arra utal, hogy a vágy ugyan ellenállhatatlanul, döntés nélkül, spontán módon ébred, mégis feltételes ez, mert a vágy tárgyából nem válik döntés nélkül követendő cél. Így például az élet fenntartásának automatikusan ébredő vágyát felülírhatja a vértanú Isten melletti döntése. Ezek közé a vágyak közé tartozhat olyan vágy is, amelynek tárgya azért sem válhat céllá, mert ennek elérésére hiányzanak a megfelelő eszközök. Ilyen vágy például a halhatatlanság vágya. Isten látásának a vágya is ilyen vágy a természetes rendben, ennek elérésére a teremtmény nem rendelkezik eszközökkel. Összefoglalva: a tomisták szerint Isten látásának a vágya <em>természetes kiváltott másodlagos feltételes vágy</em>.</p>
<p style="text-align: justify;">Ezzel szemben a Henri de Lubac és mások által képviselt álláspont szerint Isten látásának vágya <em>természetes hajlam</em> és így öntudatlan, ismeretektől független, feltétlen vágy. A következő, témát lezáró bejegyzésben az álláspontok ellen és mellett szóló érveket fogjuk megvizsgálni.</p>
<div class="footnotes"><h2 class="notes">Jegyzetek:</h2><ol><li id="note-1180-1">Lawrence Feingold: The Natural Design to See God according to St. Thomas Aquinas and His Interpreters <a href="https://www.matthaios.hu/feed/?paged=19#return-note-1180-1">&#8617;</a></li><li id="note-1180-2">Reinhard Hütter: Dust Bound for Heaven <a href="https://www.matthaios.hu/feed/?paged=19#return-note-1180-2">&#8617;</a></li></ol></div></div>
    </div>
    
    <div class="article">
        <div class="title">Isten látásának természetes vágya. 2.rész</div>
        <div class="categories">kegyelemtan</div>
        <div class="summary">Az előző bejegyzésben láttuk, hogy Isten látásának vágya Henri de Lubac szerint természetünk veleszületett hajlama. A tomisták szerint az Isten utáni vágy, mint természetes hajlam csak természetünk által elérhető tárgyra irányulhat. Természetes hajlamként van meg bennünk az igazság és jóság &#8230; <a href="https://www.matthaios.hu/isten-latasanak-termeszetes-vagya-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/isten-latasanak-termeszetes-vagya-1-resz/">előző bejegyzésben</a> láttuk, hogy Isten látásának vágya Henri de Lubac szerint természetünk veleszületett hajlama. A tomisták szerint az Isten utáni vágy, mint természetes hajlam csak természetünk által elérhető tárgyra irányulhat. Természetes hajlamként van meg bennünk az igazság és jóság utáni határtalan vágy. Ennek a vágynak méltó tárgya Isten, a Teremtő, akinek megismerésére és szeretetére a szellemi lélek vágyakozik. Ennek a vágynak azonban nem lehet tárgya az, amiről Szent Pál így ír: &#8220;Szem nem látta, fül nem hallotta, emberi szív föl nem fogta, amit Isten azoknak készített, akik őt szeretik&#8221; (1Kor 2, 9). Isten látásának Szent Pál által hivatkozott vágya a tomisták szerint nem természetes hajlam, hanem ez Istennek, mint első oknak, mint teremtőnek a megismeréséből fakadó, ezt követő vágy. Ez a vágy nem hatékony, ez a vágy feltételes, mint például a halhatatlanság utáni vágy, vagy a betegségektől, szenvedéstől való mentesség vágya. Ezen vágy tárgya nem válhat elérendő céllá az eléréshez szükséges képességek hiánya miatt.</p>
<p style="text-align: justify;">A tomista érvelés három irányú. Az első érv szerint az ember természetes hajlama nem irányulhat olyan tárgyra, amelynek elérésére a természete önmagában képtelen. A második érv szerint, ha az ember természetébe Isten látásának vágya természetes hajlamként lenne beírva, akkor a kegyelem nem lenne ingyenes, mert így Isten számára valamilyen kötelezettség lenne a kegyelem megadására, hiszen a természetbe írt vágy nem lehet hiábavaló. A harmadik érv szerint, ha Isten látásának vágya természetes hajlam lenne, akkor az ember már természete szerint irányulna a természetfölötti cél felé, ami viszont kisebbítené vagy megszüntetné a megszentelő kegyelem és a belőle fakadó teológiai erények (hit, remény, szeretet) természetfölöttiségét, hiszen erre az irányra ezek állítják be az embert.</p>
<p style="text-align: justify;">Mielőtt részletesebben foglalkoznánk az érvekkel, érdemes egy pillantást vetni az érvelés hátterére. Valójában két teológiai, filozófiai &#8220;világnézetről&#8221; van szó. A különböző felfogások mélyén Isten transzcendenciájának és immanenciájának eltérő felfogása van. A tomisták szerint Isten transzcendenciája, végtelen távolsága a teremtett létezőktől eredményezi azt, hogy a másodlagos okok teremtményi világába Isten semmiképpen sem illeszkedhet be. Ebben a világban Isten csak első ok lehet, amely okság oka a másodlagos okok működésének. A <a href="https://www.matthaios.hu/potentia-oboedientialis-1-resz/"><em>potentia oboedientialis</em></a>-ról szóló bejegyzésben láttuk, hogy Isten nem lehet megvalósítója egy olyan természetes képességnek, amely éppen természetessége folytán másodlagos okok általi megvalósításra való képesség. Isten működése valamilyen értelemben mindig teremtői működés. Ezért amikor ez közvetlen, nem másodlagos okok elsődleges okakénti működés, akkor nem indulhat ki előzetes természetes képességekből, hajlamokból. Másrészt az ember belső, személyes kapcsolatba kerül Istennel. Istennek ez az &#8220;immanenciája&#8221;  azonban az isteni mindenhatóság közvetlen, természetfölötti működésének az eredménye, természetes &#8220;előzmények&#8221; nélkül. Az üdvrendben ennek az immanenciának az alapja a megtestesülés és a megváltás. A megtestesülésben jött létre az az egység, immanencia, amely minden egységnél bensőségesebb, mert itt nem természetek valamilyen összekeveredéséről, összeolvadásáról van szó.  Az Ige személyében valósul meg az isteni és emberi természet egysége. A tomista álláspont a természetes és természetfölötti határozott megkülönböztetésével érvényben hagyja Isten transzcendenciájának és immananenciájának teljes mélységét. Isten nem a természet valamilyen képességéből, hajlamából kiindulva emel fel bennünket a vele való közösség szintjére, hanem ez a felemeltetés teljesen a természetet meghaladó módon, Isten ingyenes ajándékaként valósul meg. A nem tomista álláspont esetében a transzcendencia és immanencia közti feszültség alacsonyabb szinten &#8220;oldódik fel&#8221;: valamilyen értelemben a természetes és természetfölötti összevegyüléséről van szó, ettől elmosódottabbá válik a kettő közti kontraszt és ezáltal ezek a fogalmak mélységükből veszítenek.</p>
<p style="text-align: justify;">A tomisták első érve az ellen, hogy az Isten látásának vágya természetes hajlam, arra támaszkodik, hogy a természet, a másodlagos okok világára bizonyos zártság jellemző. Ez azt jelenti, hogy a teremtő Isten másodlagos okok működésén keresztül valósítja meg szándékát ebben a világban. Ebből a zártságból következik, hogy ebben a világban képességek, hajlamok csak olyanok megvalósulásokra irányulhatnak, amelyek a másodlagos okok hatókörébe esnek, hiszen Isten nem léphet be a másodlagos okok sorába <a class="footnote" href="https://www.matthaios.hu/feed/?paged=19#note-1197-1" id="return-note-1197-1" title="Érdekes lehet ennek a zártságnak a problematikája például a fejlődéssel kapcsolatban. A zártság lazítása jelentkezik az úgynevezett aktív öntranszcendencia fogalmában, amelyről egyik régebbi bejegyzésben volt szó. Ezzel kapcsolatban még újabb bejegyzések szerepelnek a terveim között. Valójában a sokat emlegetett &#8220;tudományos világnézethez&#8221; a tomista megközelítés áll közelebb, amely – úgy látszik – jobban tiszteletben tartja a másodlagos okok világát"><sup>1</sup></a>. Ezért ha természetünkben megvan a hajlam Isten megismerése iránt, ez csak a természetünk által megvalósítható istenismeretre, a természetes istenismeretre irányulhat.</p>
<p style="text-align: justify;">A második érv hasonlít az első érvhez. Abból indul ki, hogy Isten színről-színre való látása Isten ingyenes, természetünket felülmúló ajándéka. Ha viszont ennek a vágya természetünkbe lenne írva, akkor Isten nem tehetné meg, hogy ezt nem adja meg, tehát ez nem lenne összeegyeztethető azzal, hogy ez Isten ingyenes ajándéka. Amikor Isten esetleges &#8220;kötelezettségéről&#8221; beszélünk, akkor ezt helyesen kell érteni. Nem valamilyen abszolút értelemben vett kötelezettségről van szó. Ez a &#8220;kötelezettség&#8221; abból származik, hogy Isten, mint tökéletes teremtő, nem alkothat olyan természetet, amelyet olyan cél felé irányít, amelyet ez saját erejéből nem tud elérni.</p>
<p style="text-align: justify;">A harmadik érv szerint a természetes hajlam &#8220;definíció szerint&#8221; valamilyen célhoz rendelést jelent (ld. <a href="https://www.matthaios.hu/termeszetes-e-isten-latasanak-vagya/">itt</a>). Az Isten látására való hajlam pedig természetfölötti célhoz való rendelést jelent. Az ember természetfölötti céljához rendelés azonban a megszentelő kegyelemben, az ebből fakadó három teológiai erényben, a hitben, reményben és szeretetben valósul meg. Ha tehát feltételezzük, hogy Isten látásának vágya természetes hajlam, akkor azt is fel kell tételeznünk, hogy a megszentelő kegyelem, a hit, a remény és a szeretet isteni erényei valamilyen módon már  az emberi természet alkotó elemei is. Ez pedig ellentmond ezek természetfölöttiségének.</p>
<p style="text-align: justify;">A téma befejezéseként, Feingold nyomán <a class="footnote" href="https://www.matthaios.hu/feed/?paged=19#note-1197-2" id="return-note-1197-2" title="Lawrence Feingold: The Natural Desire to See God According to St.Thomas Aquinas and His Interpreters"><sup>2</sup></a> röviden összefoglaljuk az Isten látása iránti vágy különböző  megvalósulásait:</p>
<ol>
<li style="text-align: justify;"><span style="line-height: 15px;">Az Isten természetes megismerése utáni vágy az emberi természet veleszületett hajlama. Ennek gyökerei az ember igaz és jó utáni határtalan törekvésében vannak.</span></li>
<li style="text-align: justify;">Az isteni természet közvetlen megismerése utáni vágy, Isten látásának vágya már nem velünk született hajlam, mert ez Istennek, mint teremtőnek a megismeréséből fakad. Ez a vágy ugyanakkor feltételes, nem hatékony vágy, mert tárgya nem képes célként megjelenni, hiszen természetünk önerejéből, kinyilatkoztatás nélkül nem tudja ezt elérni.</li>
<li style="text-align: justify;">Ez a vágy azonban hatékony vággyá válik a kinyilatkoztatás, az üdvösség megjelenésével, mert ez ekkor már reálisan elérhető célként jelenik meg.</li>
<li style="text-align: justify;">A megszentelő kegyelem által felemelt természetünk állapotszerűen (a természetes hajlamhoz hasonlóan)  vonzódik Isten, mint természetfölötti cél felé, Isten színről-színre látása felé.</li>
</ol>
<div class="footnotes"><h2 class="notes">Jegyzetek:</h2><ol><li id="note-1197-1">Érdekes lehet ennek a zártságnak a problematikája például a fejlődéssel kapcsolatban. A zártság lazítása jelentkezik az úgynevezett <a href="https://www.matthaios.hu/az-emberi-lelek-es-az-evolucio/">aktív öntranszcendencia</a> fogalmában, amelyről egyik régebbi bejegyzésben volt szó. Ezzel kapcsolatban még újabb bejegyzések szerepelnek a terveim között. Valójában a sokat emlegetett &#8220;tudományos világnézethez&#8221; a tomista megközelítés áll közelebb, amely – úgy látszik – jobban tiszteletben tartja a másodlagos okok világát <a href="https://www.matthaios.hu/feed/?paged=19#return-note-1197-1">&#8617;</a></li><li id="note-1197-2">Lawrence Feingold: The Natural Desire to See God According to St.Thomas Aquinas and His Interpreters <a href="https://www.matthaios.hu/feed/?paged=19#return-note-1197-2">&#8617;</a></li></ol></div></div>
    </div>
    
    <div class="article">
        <div class="title">A jezsuita vagy a domonkos rend-e a nagyobb (kiválóbb)?</div>
        <div class="categories">jegyzet</div>
        <div class="summary">Az alábbiakban közlöm a The Jesuit Post április elsejei (valójában másodikai) cikkének fordítását. (A jezsuita portál valahogyan domonkosok kezére jutott.) A cikk – úgy látszik – az Angyali Doktor legismertebb művének, a Summa-nak egy artikulusa. A fordítás (kissé stilizálva, a lábjegyzetek sajátjaim): &#8230; <a href="https://www.matthaios.hu/a-jezsuita-vagy-a-domonkos-rend-e-a-nagyobb-kivalobb/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az alábbiakban közlöm a <a href="https://thejesuitpost.org/2014/04/whether-the-society-of-jesus-is-greater-than-the-order-of-preachers/">The Jesuit Post</a> április elsejei (valójában másodikai) cikkének fordítását. (A jezsuita portál valahogyan domonkosok kezére jutott.) A cikk – úgy látszik – az Angyali Doktor legismertebb művének, a Summa-nak egy artikulusa. A fordítás (kissé stilizálva, a lábjegyzetek sajátjaim):</p>
<p style="text-align: justify;">Úgy tűnik, hogy a jezsuita rend a nagyobb (kiválóbb), mert</p>
<ol style="text-align: justify;">
<li>A dolog nagyságának a mértéke a mennyiség. Így Isten Ábrahámnak a nagyságot az által ígérte meg, hogy Ábrahám leszármazottjai többen lesznek, mint a csillagok (Gen 26,4). Továbbá az, hogy Isten kedveli Ferenc pápát, úgy mutatkozik meg, hogy 3.85 millió twitter követőt adott a pápának. Továbbá Areopagita Dénes mondja, hogy a jó úgy árad ki magából, mint a hippi szakálla vagy mint a TOMS cipők <a class="footnote" href="https://www.matthaios.hu/feed/?paged=19#note-1207-1" id="return-note-1207-1" title="Sajnos ezt a hivatkozást hiányos tudásom miatt nem értem. Ez egy nehéz hely."><sup>1</sup></a>. A világon azonban több jezsuita van, mint domonkos, így úgy látszik, hogy a jezsuita rend nagyobb a domonkos rendnél.</li>
<li>A keletkezés rendjében a tökéletlen megelőzi a tökéletest, ahogyan ezt tanúsítják az egyszerű macska videók összehasonlítva az auto-tuned macska videókkal <a class="footnote" href="https://www.matthaios.hu/feed/?paged=19#note-1207-2" id="return-note-1207-2" title="Ezt az állítást illusztrálja például  ez a videó is."><sup>2</sup></a>. Szent Domonkos azonban a 13. században alapította a domonkos rendet, Szent Ignác pedig a 16. században a jezsuita rendet. Tehát, úgy tűnik, a jezsuita rend nagyobb a domonkos rendnél.</li>
<li>Egy cél nagyságát annak a nagysága határozza meg, ami a célhoz van rendelve. Ezért a fekete füllel ellátott kávés kancsó nagyobbnak tekinthető mint a narancssárga füllel ellátott kávés kancsó, mert ez utóbbi valami kisebb jó szétosztására van rendelve <a class="footnote" href="https://www.matthaios.hu/feed/?paged=19#note-1207-3" id="return-note-1207-3" title="Ennek megértéséhez szükséges az a feltételezés, hogy a narancs színű füllel ellátott kávés kancsók általában koffeinmentes kávét tartalmaznak"><sup>3</sup></a>. Mármost a domonkosok rendje a lelkek üdvözítésére van rendelve, a jezsuita rend pedig Isten nagyobb dicsőségére (AMDG). Isten dicsősége azonban nagyobb dolog, mint a lelkek üdvössége, mert ez előbbi az utóbbin kívül még magában foglalja például sziklákat, növényeket és állatokat is. Ezért úgy látszik, hogy a jezsuita rend nagyobb a domonkos rendnél.</li>
</ol>
<p style="text-align: justify;">A fentieknek ellentmond a <a href="http://www.dhspriory.org/kenny/VitaeFratrum.htm">Vitae Fratrum Ordinis Predicatorum</a>, amikor azt írja, hogy Bonnevaux ciszterci apátjának <a href="http://www.dhspriory.org/kenny/VF1.htm#1.1">látomása</a> szerint a Mi Urunk megígérte a bűnösök sorsa miatt aggódó Boldogságos Szűznek,  hogy új küldötteket küld a bűnösök közé, a domonkosokat, a Prédikátorok Rendjének tagjait, akik meg fogják szólítani a bűnösöket és az örök boldogságra vezetik őket. Minthogy Istennek úgy tetszik, hogy az emberiség számára szóló legnagyobb ajándékokat a Boldogságos Szűz által kapják meg, joggal lehet azt mondani, hogy a domonkosok rendje a nagyobb.</p>
<p style="text-align: justify;">A fentiekre válaszolva azt kell mondani, hogy nem helyes, ha a tanítványok azon vitatkoznak, hogy ki a nagyobb, mert ez a Mi Urunknak szomorúságot okoz (Lk 9, 46-48). Egy szerzetesi életmód annyiban lehet jobb, amennyiben a bűnbánat és az apostoli szeretet által minimalizálja  az ilyen vetélkedések lehetőségét. Mind a domonkosok, mind a jezsuiták apostoli életét áthatja az isten- és emberszeretet. Mégis a domonkosrendi testvér életét a nagyobb bűnbánat lehetősége jellemzi, mert ez a többi domonkosrendivel él együtt. Így, szigorú értelemben véve, a domonkosok rendje a nagyobb rend.</p>
<p style="text-align: justify;">Válasz az 1. ellenvetésre. Areopagita Dénes másutt azt mondja, hogy &#8220;egyetlen gyémánt értékesebb több rubinnál&#8221;. Így a mennyiség egyedül nem megfelelő mértéke a nagyságnak. Ezt az állítást támasztja alá a Madonna CD-k és egyebek nagy száma is. Továbbá, Istennek, minden tökéletesség forrásának gyakran úgy tetszik, hogy a kiválóság sokszor inkább a kevesebb által, mint a több által nyilvánuljon meg. Ezért parancsolta meg Gedeonnak, hogy 32.000 főről csökkentse seregét 300 főre (Bírák 7,6).  Gedeonnak azokat kellett kiválasztania a kis csapatba, akik Enharod vizénél kezükből, kutyák módjára nyalva itták a vizet. Ez profétikus utalás az Úr kutyáira, a domonkosokra (Domini canes).</p>
<p style="text-align: justify;">Válasz a 2. ellenvetésre. jóllehet a tökéletlen megelőzi a tökéletest a keletkezés rendjében, a minták rendjében azonban a tökéletesebb van előbb. Ezt az elvet kiválóan szemlélteti a <a href="http://hu.wikipedia.org/wiki/Dredd">Dredd bíró</a> korábbi változatának összehasonlítása a későbbivel. Minthogy azonban Szent Ignácot inspirálta Szent Domonkos példája, akire viszont a tiszteletreméltó Cassianus példája hatott, aki viszont az egyiptomi pusztában, Mózes Atya lábainál ülve tanulta a szerzetességet, jobb azt mondani, hogy az evangéliumot hirdető, kosárfonásból élő, pusztai remete volt a legtökéletesebb.</p>
<p style="text-align: justify;">Válasz a 3. ellenvetésre. Minthogy Szent Iréneusz szerint &#8220;az élet az emberben Isten dicsősége&#8221;, és minthogy a lélek üdvössége az örök élet, a domonkosok és jezsuiták szerzete valójában ugyanahhoz a célhoz van rendelve, ezért mind a kettő hasonlítható a fekete füllel ellátott kávés kancsóhoz. Mégis helyes azt mondani, hogy a domonkos testvérek főzetének ír krémlikőr (Irish Cream) zamata van Aquinói Szent Tamás teológiájának &#8220;édessége&#8221; miatt.</p>
<div class="footnotes"><h2 class="notes">Jegyzetek:</h2><ol><li id="note-1207-1">Sajnos ezt a hivatkozást hiányos tudásom miatt nem értem. Ez egy nehéz hely. <a href="https://www.matthaios.hu/feed/?paged=19#return-note-1207-1">&#8617;</a></li><li id="note-1207-2">Ezt az állítást illusztrálja például  <a href="http://www.dailymotion.com/video/xa207p_autotune-cat-song_animals">ez a videó</a> is. <a href="https://www.matthaios.hu/feed/?paged=19#return-note-1207-2">&#8617;</a></li><li id="note-1207-3">Ennek megértéséhez szükséges az a feltételezés, hogy a narancs színű füllel ellátott kávés kancsók általában koffeinmentes kávét tartalmaznak <a href="https://www.matthaios.hu/feed/?paged=19#return-note-1207-3">&#8617;</a></li></ol></div></div>
    </div>
    
    <div class="article">
        <div class="title">Isten akarata</div>
        <div class="categories">filozófia</div>
        <div class="summary">Istennek, mint szellemi létezőnek a tevékenysége magába foglalja a szellemi létezés két alapvető megnyilvánulását, az értelem megismerését és az akarat jó felé irányuló szeretetét. A teremtett szellemek (az angyalok és az emberek) a létezéssel kétféle módon kerülnek kapcsolatba. A létezőt, &#8230; <a href="https://www.matthaios.hu/isten-akarata/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Istennek, mint szellemi létezőnek a tevékenysége magába foglalja a szellemi létezés két alapvető megnyilvánulását, az értelem megismerését és az akarat jó felé irányuló szeretetét. A teremtett szellemek (az angyalok és az emberek) a létezéssel kétféle módon kerülnek kapcsolatba. A létezőt, mint megismerhetőt (intelligibile), igazat (verum) megismerik. Ez a folyamat kívülről befelé irányul, a megismerendő tárgynak valamilyen hasonmása jön létre a megismerő értelemben. Az értelem felismeri a megismert tárgyban lévő jót, és ez a felismerés felébreszti az akaratban a jó iránti vágyat, vonzalmat, szeretetet. Ez a folyamat a szellemi létezőt saját magából való kilépésre (extázis) indítja és a jó felé mozgatja. A jó elérése, megszerzése eredményezi a boldogságot. A boldogságra való törekvés a teremtett szellemi létezők legalapvetőbb motivációja.</p>
<p style="text-align: justify;">Isten mint a teremtett szellemi létezők teremtő és fenntartó oka szükségszerűen rendelkezik ezek két legalapvetőbb tökéletességével, az értelemmel és az akarattal. <a href="https://www.matthaios.hu/isten-egyszerusege/">Isten egyszerűsége</a> miatt azonban ezek nem egymástól különböző képességek, hanem képesség nélküli tiszta megvalósultságok, amelyek nem különböznek egymástól, nem különböznek az isteni lényegtől, nem különböznek az isteni létezéstől. Felmerül azonban az a kérdés, hogy így lehet-e egyáltalán beszélni az isteni értelemről és akaratról a teremtett létezők értelmének és akaratának a fogalmából kiindulva. Ez tulajdonképpen a teológia és a filozófiai istentan alapvető kérdésre, amelyre a választ a <a href="https://www.matthaios.hu/az-istenrol-valo-beszed-az-analogia/">fogalmak analóg használatának</a> lehetősége adja meg. A fogalmak analóg használata az akarat esetében például azt jelenti, hogy az akaratnak megfelelő tökéletesség megvan Istenben, de nem pontosan ugyanolyan értelemben, mint az emberben. Ami az  akaratban tökéletes, az végtelenül felfokozott mértékben (eminenter) jelen van Istenben. Ugyanakkor az isteni akaratból hiányzanak az emberi akaratra jellemző tökéletlenségek, korlátok. Ilyen tökéletlenség az, hogy az emberi akarat alapvetően képesség, amelynek működése ennek a képességnek aktualitásba, megvalósultságba való átmenete (egy régebbi bejegyzés foglalkozott a <a href="https://www.matthaios.hu/metafizikai-osszefoglalas-2-resz/">lehetőség, képesség és megvalósultság</a> témájával).</p>
<p style="text-align: justify;">Az isteni akaratban nincs tehát megvalósulásra váró képesség, ez a teljes megvalósultság állapotában van, hiszen Isten a teljes megvalósultság (actus purus). Így az isteni akaratban nincs vágyódás, törekvés, ez az akarat a teljesen megvalósult, a legfőbb jót teljesen birtokló, végtelenül boldogító szeretet. Isten maga a szeretet. Az isteni akarat teljes egyszerűsége miatt ebben semmilyen egymástól különböző mozzanatot nem lehet megkülönböztetni. Amikor mégis  az isteni akarat különböző tulajdonságairól, mozzanatairól beszélünk, akkor tisztában kell lenni azzal, hogy itt a teremtett akarat működése folyamán megismert tulajdonságoknak, mozzanatoknak megfelelő tökéletességekről van szó, amelyek az analógia szerint a korlátoktól, tökéletlenségektől megtisztítva, végtelen tökéletességként alkalmazhatóak az isteni akaratra, szem előtt tartva, hogy ezek csak értelmünk korlátozott volta miatt jelennek meg elkülönülten ismereteinkben, valójában azonban ezek Istenben nem különböznek egymástól.</p>
<p style="text-align: justify;">Az emberi akarat tökéletessége ennek a szabadsága. Kérdés, hogy a szabadságot hogyan lehet állítani az isteni akaratról. A szabadság egyik jelentése a külső kényszertől, kényszerítéstől való mentesség. A szabadság ilyen értelemben teljes mértékben állítható az isteni akaratról, hiszen az Istennel szembeni külső kényszer ellentmond az istenségnek. A szabadság másik jellemzője a választás szabadsága, amely szerint például szabadon eldönthetem azt, hogy két vagy több lehetőség közül melyiket választom vagy egyáltalán cselekszem-e valamit. Ilyen értelemben nem lehet azt mondani, hogy az isteni akarat szabad Istennek, saját magának, mint a végtelen jóságnak szeretetével kapcsolatban. Ilyen értelmű szabadságunknak ugyanis az a gyökere, hogy az általunk megismert tárgyak, helyzetek a jóságot részlegesen tartalmazzák, ezekben nem jelenik meg a teljes, az általános jó, ezek nem minden szempontból jók. Ezért akaratunk nem tapad, kötődik ezekhez ellenállhatatlanul, hanem lehetőség van a mérlegelésre, fontolgatásra és ez alapján a döntésre. A tomista pszichológia szerint a szabad akaratú választás tulajdonképpen azt jelenti, hogy a mérlegelés befejeződik, és az utolsó megfontolás eredményeként jelentkező jó lesz elérendőként megjelölve. A minden szempontból jóval, a teljes jósággal szemben azonban az akarat már lekötötté válik, ezért Isten nem teheti meg azt, hogy magát, az isteni értelem által felismert teljes jóságot ne szeresse végtelenül. Így tehát a szabadság emberi akaratra alkalmazott fogalma nem állítható ilyen értelemben Isten saját maga iránti szeretetéről, mert itt nincs meg a választás szabadsága.</p>
<p style="text-align: justify;">Ha azonban az isteni akarat és a teremtés viszonyát nézzük, akkor már az isteni akarat ilyen értelemben vett szabadságáról kell beszélnünk. A teremtés ugyanis az isteni lét, az isteni tökéletesség Istenen kívüli utánozhatóságának lehetőségei közül egynek a megvalósítása. A teremtésben található jó messze van a végtelen isteni jóságtól, ezért itt nem jöhet szóba az akaratnak a végtelen jóság irányában való szükségszerű lekötöttsége. A teremtés oka Isten túláradó jósága: <em>bonum est diffusivum sui</em>, a jóság önmaga szétárasztása. Ennek ellenére sem lehet azonban teremtési kényszerről beszélni, mert a teremtés jósága semmit sem ad hozzá Isten jóságához, Isten boldogságához. Az isteni jóság a szentháromsági személyek közösségében teljesen megvalósul, nincs szükség ennek teremtés általi növelésére.</p>
<p style="text-align: justify;">A szabad akaratban két mozzanatot szoktak megkülönböztetni: a cselekvési szabadságot (libertas contradictionis) és a választás szabadságát (libertas specificationis). A cselekvési szabadság arra döntésre vonatkozik, hogy egyáltalán cselekedjek-e, a választási szabadság pedig arra, hogy hogyan cselekedjek. A teremtéssel kapcsolatban Istent mind a cselekvési, mind a választási szabadság megilleti. A teremtés nem Isten szükségszerű tette. Szemben több ókori filozófussal, a neoplatonizmussal, a középkori averroizmussal (<a href="http://hu.wikipedia.org/wiki/Averro%C3%ABs">Averroes</a> arab filozófus követői, Aquinói Szent Tamás ellenfelei), több újkori filozófus és teológus véleményével, a teremtés nem Isten valamilyen szükségszerű emanációja, hanem  Isten szabad tettének következménye. Ez a szabadság azonban nem azt jelenti, hogy volt olyan, hogy Isten még nem teremtett, majd egyszer elhatározta, hogy most teremteni fog. Az örökkévaló, idő nélküli Istenben nem lehet megkülönböztetni teremtés előtti és teremtés utáni állapotot. Az idő a teremtéssel kezdődött, de az idő csak a teremtésen belül van, ez a kategória a teremtőre nem alkalmazható.</p>
<p style="text-align: justify;">A teremtéssel kapcsolatban Istent megilleti a választás szabadsága (libertas specificationis) is, azaz annak eldöntése, hogy milyen világot teremt. Az isteni bölcsesség szabadon határozza meg, hogy a lehetséges világok közül teremtésével melyiket valósítja meg. A lehetőségek az isteni tökéletesség Istenen kívüli utánzásának a lehetőségei. Azt is mondhatjuk, hogy ezek a lehetőségek arra vonatkoznak, hogy az isteni létben való korlátozott részesedés milyen korlátok esetén valósulhat meg Istenen kívüli létezésként. Ezek a korlátok szabják meg, hogy mik az egyes teremtett létezők, hogy ezek és az egész teremtett világ hogyan működik. A teremtett világ nem lehet az összes ilyen lehetőségnek a megvalósulása, mert ez azt jelentené, hogy ennek a létezéséhez létezésénél fogva már semmi nem lenne hozzáadható. Ilyen létezés azonban csak a korlátlan isteni létezés lehet. Így tehát joggal mondhatjuk, hogy a teremtett világ nem meríti ki a teremtményi létezés összes lehetőségét, mert ez a teremtettségnek mondana ellen. Arra kérdésre tehát, hogy mégis miért a mi világunk létezik, az egyetlen válasz az, hogy azért, mert Isten ezt a világot akarja.</p>
<p style="text-align: justify;">Napjaink kozmológiai elméleteinek érdekes vonatkozásai vannak ezzel kapcsolatban. A több univerzumot feltételező multiverzum elméletek alap-kiindulása az, hogy egyvalamire való összes lehetőség megvalósul és ezek a megvalósulások több univerzumot alkotnak. Ezek a lehetőségek különböző elméletekből következő lehetőségek, amely elméletekkel kapcsolatban azonban talán azt is meg lehet jegyezni, hogy esetleg még kezdetleges állapotban vannak és így &#8220;sokat markolnak, de keveset fognak&#8221;. A teremtés szempontjából a multiverzumok univerzumai  – ha vannak egyáltalán ilyenek – az egyetlen teremtés részei. Erről a témáról majd egy külön bejegyzésben lesz szó.</p>
<p style="text-align: justify;">Teremtett világunkkal kapcsolatban az isteni akarat nem az egyetlen akarat. A szellemi lélekkel rendelkező teremtmények (angyalok és emberek) korlátozott formában részesednek az isteni akarat tökéletességében, ezeknek is szabad akaratuk van. Több szabad akarat esetén azonban felmerülhet ezek &#8220;ütközésének&#8221; a lehetősége is. Ezzel a  témával későbbi bejegyzések foglalkoznak majd. A következő bejegyzés a megtestesült Ige, Jézus emberi akaratának az isteni akarathoz való viszonyával foglalkozik.</p></div>
    </div>
    
    <div class="article">
        <div class="title">Jézus emberi akarata</div>
        <div class="categories">krisztológia</div>
        <div class="summary">Az előző bejegyzésben foglalkoztunk az isteni akarattal. A teremtés értelmes, szabad akarattal rendelkező teremtmények &#8220;lakóhelye&#8221;, így felmerülhet a kérdés, hogyan egyeztethető össze az isteni akarat és a különböző akaratok szabadsága. Ebben a bejegyzésben most csak Jézus emberi akaratával foglalkozunk. Más esetekben &#8230; <a href="https://www.matthaios.hu/jezus-emberi-akarata/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/isten-akarata/">előző bejegyzésben</a> foglalkoztunk az isteni akarattal. A teremtés értelmes, szabad akarattal rendelkező teremtmények &#8220;lakóhelye&#8221;, így felmerülhet a kérdés, hogyan egyeztethető össze az isteni akarat és a különböző akaratok szabadsága. Ebben a bejegyzésben most csak Jézus emberi akaratával foglalkozunk. Más esetekben a különböző akaratok különböző személyek akaratai, Jézus esetében azonban az isteni és emberi akarat ugyanazon személyhez tartozó akaratok.</p>
<p style="text-align: justify;">Jézus isteni és emberi természetének a viszonyát a személyi egység, az <em>unio hypostatica</em> teológiai kifejezése írja le. Eszerint a két természet egysége nem a két természet valamilyen egyesülésén, összeolvadásán, vagy valamilyen alárendelésén keresztül valósul meg, hanem azáltal, hogy az emberi természet az Ige személyébe felemelődik. A megtestesüléskor az Ige emberré lett, így jött létre a két természetnek az az örökké tartó egyesülése, amelyben a természetek nem keverednek, megőrzik sajátosságaikat, hiszen ezeket az Ige személye foglalja egységes létezésbe. A teológiai iskolák különböző nézeteket alakítottak ki arról, hogy milyen ennek az egységnek a metafizikai &#8220;szerkezete&#8221;. Ezeknek a véleményeknek a részletezésébe és értékelésébe most nem megyünk bele, csak Aquinói Szent Tamásnak és követőinek a véleményét ismertetjük nagyon röviden. Eszerint a teremtett világban a személyesség és a természet, a személyesség és a létezés egymástól különböznek. Ha nem így lenne, akkor például a személynek mindig léteznie kellene. A személyesség valójában az a létmozzanat, amely a létezés ajándékát, aktusát közvetlenül befogadja. Jézus esetében ez a személyesség az Ige személyében létezik, tehát nem létezik Jézus, mint az Igétől különböző emberi személy. Jézus így egyaránt alanya mind az isteni tulajdonságoknak és cselekedeteknek, mind az emberi tulajdonságoknak és cselekedeteknek. Az isteni és emberi természet így a természetek egyetlen alanyában alkot egyetlen egységet. A természetek nem keverednek össze, az isteni nem olvasztja magába az emberit, amint a monofiziták vallották. De ugyanígy az Ige és Jézus nem két különböző, isteni és emberi személy (nesztorianizmus).</p>
<p style="text-align: justify;">A továbbiakban azzal foglalkozunk, hogy az <em>unio hypostatica</em> milyen kiindulást ad Jézus emberi akaratának kérdésével kapcsolatban. Jézus Krisztus embersége az Igével való személyi egység miatt rendelkezett mindazokkal a tökéletességekkel, amelyekkel az úton lévő, célját még el nem ért emberi természet rendelkezhetett. A mi célunk, amely felé földi életünk folyamán törekszünk, az Istennel való teljes közösség, Isten boldogító színelátásának (visio beatifica) az elérése. Jézus, az Ige azonban már emberi fogantatásának első pillanatától kezdve birtokolja azt a célt, ami felé mi törekszünk, hiszen benne az istenség és emberség közössége a legtökéletesebben valósult meg: Jézus Isten és ember a személyi egység következtében. Jézus életének a célja tehát nem ennek a közösségnek az elérése, hanem a fogantatásától kezdve meglévő egységnek egy emberi életen keresztül történő  kinyilatkoztatása és ezáltal megváltásunk megvalósítása volt. Jézus Krisztus egyrészt az Istennel való egységgel már kezdetektől fogva rendelkezett a legtökéletesebb módon, másrészt pedig küldetése megvalósításának az útját járta. A régebbi teológiában használták erre az állapotra a <em>viator et comprehensor</em> kifejezést, amely utal arra, hogy egyrészt Jézus embersége az istenséggel a legszorosabb közösségben van, másrészt Jézus bejárta az emberként számára kijelölt utat, amely az Atyától kapott küldetés teljesítésének az útja volt.</p>
<p style="text-align: justify;">Fölvethető az a kérdés, hogy lehetséges-e egyáltalán az, hogy egy személy két akarattal rendelkezzék. A személy egységéhez, konzisztenciájához nem tartozik-e hozzá az, hogy csak egy akarattal rendelkezzék? A Jézus egyetlen akaratát valló <a href="http://en.wikipedia.org/wiki/Monothelitism">monotheléta eretnekséget</a> elítélte a 3. Konstantinápolyi Zsinat (680-681). A két akarat egy személyen belüli működése misztérium, de az akaratok együttes működése lehetséges, mert Jézus isteni és emberi akarata két, gyökeresen különböző létrendben működő akarat. Az <a href="https://www.matthaios.hu/a-szentharomsagi-vonatkozasok/">egyik bejegyzésben</a> láttuk, hogy a szentháromsági személyek hordozó alany nélküli, magán-álló vonatkozások (relationes subsistentes). A személyek és az isteni természet és így az isteni akarat között semmilyen különbség nincs. A személyek csak egymásra vonatkoztatva különböznek egymástól. Így az Ige személye és az isteni akarat azonosak, az isteni akarat tehát nem az Igének egy képessége. Az emberi természet fölvétele után azonban az Ige, Jézus rendelkezik az emberi akarat képességével, amely a teremtett világban, adott időben és adott helyen működik. Ez a különbség lehetővé teszi azt, hogy Jézusnak külön isteni és külön emberi akarata legyen.</p>
<p style="text-align: justify;">Jézus, az Ige nem követhetett el bűnt és nem utasíthatta vissza az Atyától kapott küldetést. Ezzel kapcsolatban azonban felvethető a kérdés, hogy a vétkezés lehetetlensége nem veszi el teljesen vagy részben Jézus emberi akaratának a szabadságát. Az <a href="https://www.matthaios.hu/isten-akarata/">előző bejegyzésben</a> említettük, hogy a szabad akarat tulajdonképpen az által lehetséges, hogy a megismert tárgy, helyzet nem teljesen, nem minden szempontból jó, és így az ember megfontolás után dönthet arról, hogy egyáltalán cselekedjen-e vagy arról, hogy cselekvésében több részleges jó közül melyiket válassza. Jézus emberi akaratában az isteni akarattal való együttműködés abban nyilvánult meg, hogy számára a meghatározó jó az Atya által adott küldetés elfogadása, ennek teljesítése volt. Az ehhez való feltétlen ragaszkodás mellett valóban nem volt helye a kételynek. Ugyanakkor ennek az akaratnak a megvalósulása konkrét helyzetekben olyan döntések meghozatalát igényelte, amelyekben a tárgy, a helyzet, amelyet a döntés választott, nem volt maradéktalanul jó, hiszen az élet elvesztése, a szenvedés, a halál nem tekinthető jónak. Tehát Jézus konkrét döntései nem minden szempontból jó helyzetek, tárgyak melletti döntések voltak. A döntés azonban a helyzetben meglévő rosszat szembeállította azzal a jóval, amely szerint a helyzet az Atyától kapott küldetés teljesítésének az eszköze. Így Jézus valóban nem követhetett el bűnt és követte az Atya akaratát, de ez nem a szabad akarat &#8220;kikapcsolásával&#8221; történt, hanem éppen szabad akaratú döntések megvalósulása által.</p>
<p style="text-align: justify;">A Getszemáni kertben Jézus kifejezetten beszél az Atya és saját akarata közti feszültségről  (Lk 22, 42): „Atyám, ha akarod, kerüljön el ez a kehely! De ne az én akaratom teljesüljön, hanem a tied!” Aquinói Szent Tamás ezzel kapcsolatban ugyancsak kifejezetten mondja, hogy Jézus akarata nem mindig volt teljes összhangban az Atya akaratával (Summa Theologiae 18. kérdés 6. szakasz). <a href="https://www.matthaios.hu/termeszetes-e-isten-latasanak-vagya/">Egyik bejegyzésben</a> említettük, hogy beszélhetünk az emberi akarat természetes aktusáról és az akarat döntést követő szándékáról. Az úgynevezett természetes akarat tudatos döntés nélkül akar valamilyen jót, vágyódik valamilyen jó után. A természetes akarat legalapvetőbb megnyilvánulása a boldogság utáni vágy, amely az akarat egész működésének az alapja. A természetes akaratnak vannak azonban olyan másodlagos tárgyai is, amelyek után az akarat ugyan önkéntelenül vágyódik, mégis előfordulhat az, hogy ez a tárgy nem lesz döntés által választott cél, mert valamilyen másik, magasabb rendű jó ezt háttérbe szorítja. Ilyen tárgy lehet az élet megőrzése, fenntartása, a szenvedéstől való mentesség, a haláltól való mentesség. Ezekre önkéntelenül, döntés nélkül vágyódik az ember. Jézus imájában ez a vágy szólal meg, de döntése ezzel a vággyal ellentétes döntés: az Atya akaratának teljesítése, az értünk vállalt szenvedés és halál. Ez a döntés imádság és belső küzdelem eredménye. Jézus nyomában járnak a vértanúk, azok akik önként vállalják a szenvedést, de azok is, akik Isten miatt fogadják el az elkerülhetetlen szenvedést.</p></div>
    </div>
    
    <div class="article">
        <div class="title">A feltámadás hite</div>
        <div class="categories">krisztológia</div>
        <div class="summary">Az előző bejegyzésben említettük, hogy Jézus földi élete egyaránt tekinthető mind az Atyával való legteljesebb egység, mind pedig a célja felé haladó ember állapotának. Jézus földi életének célja az Atya megdícsőitése a világban, a megváltás megvalósítása. A liturgikus év középpontjában azok &#8230; <a href="https://www.matthaios.hu/a-feltamadas-hite/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/jezus-emberi-akarata/">előző bejegyzésben</a> említettük, hogy Jézus földi élete egyaránt tekinthető mind az Atyával való legteljesebb egység, mind pedig a célja felé haladó ember állapotának. Jézus földi életének célja az Atya megdícsőitése a világban, a megváltás megvalósítása. A liturgikus év középpontjában azok az események állnak, amelyek Jézus földi életének utolsó eseményei, amelyekben megvalósult Jézus földi életének a célja. A célba érkezés bizonyosságát, ennek az Atya általi  elfogadását a feltámadás nyilatkoztatja ki. Aki már a hit megyőződését birtokolja, annak a feltámadás tulajdonképpen nem meglepő esemény. Az emmauszi tanítványoknak ezt mondja Jézus: &#8220;«Ó, ti balgák, milyen nehezen tudjátok elhinni, amit a próféták jövendöltek. Vajon nem ezeket kellett elszenvednie a Messiásnak, hogy bemehessen dicsőségébe?» Aztán Mózesen elkezdve az összes prófétánál megmagyarázta nekik, amit az Írásokban róla írtak&#8221; (Lk  24 25-27). Szent Péter is ezt mondja pünkösdi beszédében: &#8220;Lehetetlen is volt, hogy a halál fogva tartsa, hisz Dávid mondja róla: Szemem előtt az Úr mindenkor, ő áll jobbomon, hogy meg ne inogjak&#8221; (Ap. Csel. 2 24-25). A teológia szerint pedig nyilvánvaló, hogy a megtestesült Igének teljes emberi valóságában kellett győznie a bűn és a halál felett, és így a feltámadás dicsősége szinte szükségszerű.</p>
<p style="text-align: justify;">A fentiek miatt úgy tűnhet, hogy a teológia szinte aránytalanul keveset foglalkozik Jézus föltámadásával. Nemeshegyi Péter atya <a href="http://www.google.hu/url?sa=t&amp;rct=j&amp;q=&amp;esrc=s&amp;source=web&amp;cd=1&amp;ved=0CC4QFjAA&amp;url=http%3A%2F%2Fwww.gff-szeged.hu%2Fdownload%2Ffilestore%2Fdownloads%2Fkonyvtar%2Fnemeshegyi%2Fkriszt%2FKrisztol%25C3%25B3gia%25209.doc&amp;ei=Gk1OU5ysNOToywPOlYCoDw&amp;usg=AFQjCNH-TIgosvA78o0wiwA--yf6bl2OGw&amp;bvm=bv.64764171,d.bGQ">meg is jegyzi</a> a régi teológiával kapcsolatban: &#8220;Krisztus feltámadásának szótériológiai, üdvhozó szerepe eltűnik. Krisztus feltámadása csak apológiai érvként szerepel.&#8221; A teológia védelmében talán el lehet azt mondani, hogy a fizika sem sokat foglalkozik magával az anyagi létezéssel, ez inkább a létező dolgok mérhető, matematikailag leírható tulajdonságaival foglalkozik. (Ez alól mostanában egyes fizikai és kozmológia elméletek kivételnek tűnhetnek, mert néha mintha elszakadnának a létezéstől.) Ami tehát a fizika számára az anyagi létezés, az a teológia, de az egész keresztény élet számára a feltámadás. A feltámadás a keresztény létezés alapja, ami tulajdonképpen ennek minden mozzanatában benne van, még akkor is, ha a teológia tételszerűen nem is túl nagy terjedelemben foglalkozik ezzel. Szent Pál mondja: &#8220;Ha pedig Krisztus nem támadt fel, nincs értelme a mi tanításunknak, s nincs értelme a ti hiteteknek sem&#8221; (1Kor 15,24). Ahogyan a hitvallásoknak sem lenne értelme anélkül a félmondat nélkül, hogy a &#8220;harmadik napon halottaiból feltámadott&#8221;, úgy az egész keresztény, természetfölötti létezésnek sem. A feltámadásra való reflexió átjárja az Egyház egész életét. Így minden vasárnap a feltámadás ünnepe, amely meghaladja a gyászt, amelyen  (a régi liturgia szerint) nem tartanak temetést, gyászmisét, amelyre nem eshet a halottakról való megemlékezés liturgikus napja. Ismét a fizika példájára hivatkozva: a fizika a valóságra támaszkodó kísérletek által lesz valóságról szóló tudománnyá és ezek nélkül üres spekulációvá válhat. A teológia is a feltámadás ténye nélkül  üres spekulációvá válna, amely nem a valóságról szól.</p>
<p style="text-align: justify;">A feltámadás több mint egy egyszerű apologetikai érv. A tanítványok, például Tamás apostol számára azonban ez bizony igen erős &#8220;apologetikai érv&#8221; is volt. Ez az érv azonban nem a semmiből ébresztett hitet, hanem a meglévő, már éppen kialudni készülő hitet lobbantotta többé már soha ki nem alvó lángra. <a href="http://www.matthaios.hu/a-hit-fenye-es-homalya/">Egyik bejegyzésben</a> foglalkoztunk a hit természetfelettiségével, azaz azzal, hogy a természetes észre ható &#8220;apologetikai&#8221; érvekből kiinduló hit hogyan lehet természetfölötti hit, amelynek közvetlen motívuma Isten az igazság. A hit &#8220;ésszerűségének&#8221; és természetfölötti motívumának az összeegyeztetésével foglalkoztak az <a href="https://www.matthaios.hu/analysis-fidei/"><em>analysis fidei</em></a>-vel kapcsolatos elméletek. Valójában a feltámadt Jézussal való találkozások igazi szintézist adnak. Erre utal Tamás apostol története:</p>
<blockquote><p><span style="font-size: medium;">Ekkor újra megjelent Jézus, bár az ajtó zárva volt. Belépett, megállt középen, és köszöntötte őket: „Békesség nektek!” Aztán Tamáshoz fordult: „Nyújtsd ide az ujjadat és nézd kezemet! Nyújtsd ki a kezedet és tedd oldalamba! S ne légy hitetlen, hanem hívő!” Tamás fölkiáltott: „Én Uram és Istenem!” Jézus csak ennyit mondott: „Hittél, mert láttál. Boldogok, akik nem látnak, mégis hisznek&#8221;.</span></p></blockquote>
<p style="text-align: justify;">Tamás és a többi tanítvány számára Jézus megtapasztalhatóan, &#8220;apologetikai érvként&#8221; jelent meg. Ugyanakkor Jézus jelenlétének megtapasztalása Jézusban, az Úrban és Istenben való hitbe megy át. Így az &#8220;apologetika&#8221; megérkezik ahhoz a célhoz, amely már rajta kívül esik, és a tapasztalat átadja a helyét a hit természetfölötti indítékának: a hit motívuma a föltámadt Isten Fia.</p>
<p style="text-align: justify;">Az apologetikai szempont tehát jelen van, de ez csak a kiindulás, ennek helyét átveszi a természetfölötti hit. A feltámadt Jézussal való találkozások megmutatják azt a szintézist, amely a hit ésszerűsége és természetfölötti motívuma között van. Ezekben a találkozásokban nem &#8220;egyszerű&#8221; csodákról van szó, amelyek tanúskodnak Isten mindenhatóságáról, hanem ezekben a feltámadt Jézussal találkoznak, aki mindenható Isten.</p>
<p style="text-align: justify;">Egyébként az újabb (elsősorban nem katolikus, de katolikus) teológiában is felbukkannak időnként a feltámadás apologetikai jelentőségét némileg leértékelő, ezt &#8220;elspiritualizáló&#8221; törekvések. Vannak a feltámadás objektivitását kevésbé hangsúlyozó kísérletek. Néha a feltámadás eseményét elsősorban történelmen kívüli eseménynek, a hit eseményének tekintik. Valójában a feltámadás egy olyan változás, amelynek kiindulópontja a tér és idő behatárolható tartományában bekövetkező történelmi esemény. A változás végpontja, eredménye azonban már kívül esik rendes tapasztalatunkon. Megvan néha a hajlam arra is, hogy Jézus megjelenéseit is kizárólag csak a &#8220;hit szemüvegén&#8221; keresztül lássák. Valójában Jézus megjelenései nem annyira a csodák kategóriájába tartoznak, hanem ezek inkább a valóságos, de megdicsőült testnek a megtapasztalásai. Aquinói Szent Tamás a Summa harmadik részének 54. kérdésében foglalkozik Jézus feltámadt testének tulajdonságaival, a megjelenésekkel. Szent Tamás mondja, hogy a feltámadt test továbbra is elemekből áll, utalva korának természettudományos ismereteire. A tökéletesen a szellem uralma alatt álló, megdicsőült test tulajdonosának, Jézusnak akaratától függően válik láthatóvá, érinthetővé a még nem megdicsőült világban élők számára. Azzal kapcsolatban, hogy Jézus tanítványaival evett, azt mondja Szent Tamás, hogy Jézusnak nem a feltámadt test fenntartása miatt volt szüksége az ételre. <a href="http://hu.wikipedia.org/wiki/Beda_Venerabilis">Beda Venerabilis</a> hasonlatát alkalmazva azt mondja, hogy a száraz föld beissza a vizet, mert szüksége van rá, a Nap melege azonban nem azért párologtatja el ezt, mert a Napnak szüksége lenne a vízre.</p>
<p style="text-align: justify;">A feltámadás eseményének tanúja az Egyház, amely nélkül ez nem létezne. Az Egyház tagjai is tanúkká válnak, mert enélkül nem lenne értelme egyháztagságuknak sem. Jézus feltámadása tehát olyan tapasztalat, sarokpont, amely nélkül a hitnek, a hit rendszerező kifejtésének, a teológiának, az Egyháznak, a liturgiának nem lenne értelme. Tehát ezek mind a feltámadás tanúi.</p></div>
    </div>
    
    <div class="article">
        <div class="title">A tomista és a transzcendentális ismeretelmélet. 1.rész</div>
        <div class="categories">filozófia</div>
        <div class="summary">Katolikus teológusok körében napjainkban meglehetősen elterjedt filozófiai irányzat az úgynevezett transzcendentális tomizmus. A transzcendentális tomizmus valójában kísérlet arra, hogy a Kanttal kezdődő és később a német idealizmusba torkolló filozófiai irányzatokat összeegyeztessék Aquinói Szent Tamás filozófiájával. Aquinói Szent Tamás filozófiája szintézis &#8230; <a href="https://www.matthaios.hu/a-tomista-es-a-transzcendentalis-ismeretelmelet-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em></em>Katolikus teológusok körében napjainkban meglehetősen elterjedt filozófiai irányzat az úgynevezett transzcendentális tomizmus. A transzcendentális tomizmus valójában kísérlet arra, hogy a Kanttal kezdődő és később a német idealizmusba torkolló filozófiai irányzatokat összeegyeztessék Aquinói Szent Tamás filozófiájával. Aquinói Szent Tamás filozófiája szintézis eredménye. Ebben a szintézisben a legjelentősebb szerepet Arisztotelész filozófiája játszotta. Kérdés, hogy a transzcendentális tomizmus kísérlete eredményezett-e olyan szintézist, amely a meglehetősen ellentétes filozófiák valamilyen összehangolásának az eredménye. A szintézis sikerességét sokan kétségbe vonják, így például <a href="http://hu.wikipedia.org/wiki/J%C3%A1ki_Szaniszl%C3%B3">Jáki Szaniszló</a> bencés atya a szintézisre való kísérletet kissé ironikusan &#8220;akvikantianizmusnak&#8221; nevezte, utalva arra, hogy az élesen szemben álló álláspontokat nem teljesen sikerült szintézisbe hozni.</p>
<p style="text-align: justify;">A transzcendentális tomizmus irányzata jezsuita filozófusok, teológusok nevéhez fűződik. Közülük meg kell említeni <a href="http://en.wikipedia.org/wiki/Joseph_Mar%C3%A9chal">Joseph Marechal</a> nevét, de az irányzat legismertebb képviselője <a href="http://hu.wikipedia.org/wiki/Karl_Rahner">Karl Rahner</a>. Az irányzatnak jeles magyar képviselője <a href="http://hu.wikipedia.org/wiki/Weissmahr_B%C3%A9la">Weissmahr Béla</a>.</p>
<p style="text-align: justify;">Kant &#8220;kopernikuszi&#8221; fordulata az ismeretelméletre vonatkozik. Az ismeretelmélet az a filozófiai szakág, amely az ismeret kritikájával fogalkozik, azaz azzal, hogy mi az emberi ismeret viszonya a valósághoz, hogyan lehetséges a valóságot megragadó emberi ismeret. Az arisztotelészi és tomista álláspont szerint a megismerés az érzékeléssel kezdődik: <em>omnis nostra cognitio incipitur a sensibus</em>, minden ismeretünk az érzékeléssel kezdődik. Az érzéki adatok közvetítik azt az érhetőt, <em>intelligibile</em>-t, amelyet értelmünk kiemel az érzéki adatokból. Ez az <em>intelligibile</em> tulajdonképpen a megismerendő tárgy, objektum <a href="https://www.matthaios.hu/metafizikai-osszefoglalas-2-resz/">formája</a>. Ez a forma, amely az értelmünktől különböző világban az anyagi dolognak vagy valamilyen járulékának, határozmányának a formája, a megismerésben mintegy értelmünket formálja meg és így lesz belőle ismeret. Az érzéki adatok korlátozott, egyedi, konkrét helyhez és időhöz kötött voltuk miatt önmagukban nem lehetnének okai az általános, szükségszerű, tudományos ismereteknek. Erre az alapot az általuk közvetített <em>intelligibile</em> adja meg, amelyet az értelem kiemel az érzéki adatokból. A <a href="https://www.matthaios.hu/matematika-fizika-metafizika/">Matematika, fizika, metafizika</a> című bejegyzés nagyon röviden ismerteti az emberi értelem azon műveleteit, amelyek a tomista felfogás szerint közreműködnek az ismeret kialakításában. A tomista ismeretelmélet lényege tehát röviden az, hogy a teremtett világ alapvető tulajdonsága az érthetőség, és az emberi ismeret számára ezt az érthetőséget az érzékszervek tapasztalatai közvetítik, de ennek a közvetítésnek a végállomása a szellemi ismeret.</p>
<p style="text-align: justify;">Kanttól idegen volt a tomista ismeretelmélet, lehet, hogy ezt csak valamilyen torzított formájában ismerte (erről a <a href="https://www.matthaios.hu/ferenc-papa-es-a-tomistak/"><em>Ferenc</em> pápa és a tomisták</a> című bejegyzésben volt röviden szó). Kant ismeretelméleti kiindulása annak a kérdésnek a megválaszolására irányult, hogy hogyan lehetséges az esetleges érzéki, empirikus adatokból általános, szükségszerű, tudományos ismereteket nyerni. A kérdés megválaszolásában ezeknek a vonásoknak semmilyen alapját nem találta meg a tárgyról érkező érzéki adatokban, ezeket teljes egészében a megismerő alany működésének, &#8220;szerkezetének&#8221; tulajdonította. Az érzéki adatok Kant szerinti feldolgozásának, a tudományos ismeret kialakulásának bonyolult folyamatába most nem megyünk bele, csak azt jegyezzük meg, hogy az érzéki adatok által közvetített <em>intelligibile</em>-t Kant ismeretelméletében a megismerő ember értelmének sajátos &#8220;szerkezete&#8221; helyettesíti. Ez a &#8220;szerkezet&#8221; az elsődleges, ez <em>a priori</em>, ez megelőzi az empíriát, az <em>a posteriori</em>-t. Ebből viszont az is következik, hogy a világról szóló tudományos ismereteink valójában semmit sem mondanak arról, hogy a világban lévő dolgok önmagukban (Ding an sich) milyenek. Ennek megfelelően a metafizika sem lehetséges mint tudomány.</p>
<p style="text-align: justify;">Ha az ismeret igazságát az ismeret és a valóság összhangjaként határozzuk meg (adaequatio rei et intellectus), Kant szerint semmilyen alapunk nincs ilyen igazságról beszélni, hiszen a valóságról önmagában semmit sem tudhatunk. Az érzéki adatok semmilyen érthetőt, <em>intelligibile-t</em> nem közvetítenek, az érthető teljes egészében a megismerő elme munkájának az eredménye, külső alap nélkül. A &#8220;transzcendentális&#8221; szót Kanttal kezdődően annak a kutatásnak, vizsgálatnak a jelölésére használják, amely nem közvetlenül megismerésünk tárgyára, hanem magára a megismerésre, ennek módjára, feltételeire vonatkozik.</p>
<p style="text-align: justify;">Kant filozófiája nem tekinthető katolikus filozófiának. A katolikus filozófia szerint a világ a végtelenül értelmes Isten alkotása, amely magán hordozza ennek az értelemnek a jeleit. Ez a világ érthető, még akkor is, ha a maradéktalan, teljes megértésére nem is vagyunk képesek. Az ember megismerése bizonyos értelemben befogadó szerepet játszik: a világban lévő érthetőt, értelmességet ismeri fel és így jut el igaz ismerethez. Kant szerint azonban ilyen értelemben nem lehet az igaz ismeretről beszélni. Ezért akik Kant filozófiájának irányán belül keresik a megismerés alapjait és mégis ragaszkodnak ahhoz, hogy az ember képes valahogyan a külső világról igaz ismereteket szerezni, azoknak valamilyen módon meg kell mutatniuk, hogy az ismereteink a valóságról szólnak még akkor is, ha nem tételezik fel, hogy az értelmes ismeret alapját, az <em>intelligibile</em>-t elsődlegesen az érzékszervek adatai szállítják. Így tehát meg kell jelölniük valamilyen &#8220;forrást&#8221;, amely nem az emberen kívül van, mégis biztosítja a külső világról nyert ismeretek igazságának a lehetőségét. Felmerülhet persze a kérdés, hogy ez a megközelítés nem rejt-e magában valamilyen ellentmondást.</p>
<p style="text-align: justify;">Ha megismerésünk tárgyává magát a megismerésünket tesszük, akkor tulajdonképpen egy olyan rekurzióról van szó, amely ismerős a matematikából, a szoftverfejlesztésből. A rekurzió azt jelenti, hogy valamit saját maga által próbálunk megközelíteni, meghatározni, előállítani. Hogy ez a matematikában, szoftverfejlesztésben ellentmondásmentesen megtörténhessék, arra az ad lehetőséget, hogy az, amire a rekurzió vonatkozik több különböző példányban van meg, és így hivatkozhatunk alkotó elemként olyan példányokra, amelyek különböznek az adott példánytól. Annak érdekében, hogy elkerüljük a végtelen hivatkozást (regressus ad infinitum), szükséges, hogy a hivatkozott példányok között legyen egy vagy több olyan, amelynek előállításához, meghatározásához már nem szükséges további példány. Így például azt mondhatjuk, hogy egy (absztrakt értelemben) vett szót úgy kapunk meg, hogy egy már meglévő szóhoz illesztünk egy betűt. Hogy ez az eljárás megvalósítható legyen, ki kell jelentünk azt is, hogy minden egyes betűt egyúttal (egy betűből álló) szónak is tekintünk. Nyilvánvaló, hogy megismerésünk megismerésének esetében ez a megközelítés nem vagy csak egy határig lehetséges. Mi lehet akkor a kiút?</p>
<p style="text-align: justify;">A kiutat az adhatja meg, hogy a világ megismerésének lehetőségét valamilyen közvetlen tapasztalatra vagy inkább meggyőzödésre alapozzuk. Ez a meggyőződés egy olyan adottság elfogadása, amelyet önmagát már nem kell valamire visszavezetni, mert ez magáról a tényről tudósít. Ez a meggyőződés mindennapi életünk meggyőződése, amely mindennapi viselkedésünk alapja. Soha nem jut eszünkben az, hogy az úttesten elhaladó autóbuszt érzéki csalódásnak, kizárólagosan elménk termékének tekintsük. Természetesen ezen alapmeggyőződésünk birtokában részleteiben már vizsgálhatjuk megismerőképességünket, ennek korlátait stb. Egy másik megközelítés lehet az, hogy saját magunk elemzése, ismereteinkre való reflexió által találunk egy olyan &#8220;archimédeszi pontot&#8221;, amely biztosíthatja megismerésünk igazságának a lehetőségét. Ezt az utat választja az úgynevezett transzcendentális tomizmus. Ez tehát sokban elfogadja Kant ismeretkritikáját, amely szerint a külső világból érkező ismeretek önmagukban nem lehetnek okai ezen ismeretek igazságának, de ugyanakkor megpróbál az emberben valami olyan belső tapasztalatot találni, amely megalapozza ezen ismeretek igazságának a lehetőségét.</p>
<p style="text-align: justify;">Mi tehát ez az emberben lévő &#8220;archimédeszi pont&#8221;? A válasz egy meglehetősen homályos valamire való utalást tartalmaz. Ez a valami az úgynevezett transzcendentális tapasztalat, transzcendentális reflexió. Tehát itt is valamilyen tapasztalatról van szó, amelynek azonban mentesnek kellene lennie a fentebb említett rekurzió okozta problémától. Kérdés, hogy mi ez a tapasztalat, mit is tapasztalunk meg. Ehhez a tapasztalathoz a megismerésünkre való reflexió útján jutunk el, amelyben megismerésünk hátterét, &#8220;horizontját&#8221;, lehetőségi feltételeit kutatjuk. A transzcendentális tapasztalat további elemzésével a következő bejegyzés foglalkozik.</p></div>
    </div>
    
    <div class="article">
        <div class="title">A tomista és a transzcendentális ismeretelmélet. 2.rész</div>
        <div class="categories">filozófia</div>
        <div class="summary">Az előző bejegyzésben foglalkoztunk az emberi megismerés tomista és Kant szerinti felfogásának a különbségével. A tomista felfogás szerint az ember, mint megismerő alany, alapvetően befogadó, passzív, tehát nem ő hozza létre ismereteinek tartalmát. Kant szerint viszont az ismeret elsősorban a megismerő &#8230; <a href="https://www.matthaios.hu/a-tomista-es-a-transzcendentalis-ismeretelmelet/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-tomista-es-a-transzcendentalis-ismeretelmelet-1-resz/">előző bejegyzésben</a> foglalkoztunk az emberi megismerés tomista és Kant szerinti felfogásának a különbségével. A tomista felfogás szerint az ember, mint megismerő alany, alapvetően befogadó, passzív, tehát nem ő hozza létre ismereteinek tartalmát. Kant szerint viszont az ismeret elsősorban a megismerő alany aktivitásának a következménye, az érzékszervek tapasztalata az ismeretek kialakulásában olyan &#8220;fejlődésen&#8221; megy keresztül, amely fejlődésnek nincs meg az alapja az érzékszervi tapasztalatokban. A tomista felfogás szerint a megismerő alany aktivitása elsősorban abban áll, hogy az érzékszervek adataiban már ott lévő érthetőt, <em>intelligibile</em>-t kiemeli és feldolgozza. Kant szerint az érzéki adatokban ilyen <em>intelligibile</em>-t nem lehet feltételezni, az értelmes megismerés teljes egészében a megismerő alanynak tulajdonítható. Így az ismeretek tárgyairól önmagukban (Ding an sich) nem nagyon lehet beszélni.</p>
<p style="text-align: justify;">A tomista ismeretelmélet asszerinti meggyőződését, hogy az érzéki adatok az értelmes megismerő alany számára értelmességet közvetítenek, lehet szemléltetni egy &#8220;modern&#8221; példával. A számítógépek által fogadott adatok tulajdonképpen 0 és 1 bitekből álló sorozatok. Az ilyen sorozatok képesek arra, hogy értelmes tartalmakat hordozzanak Ha a sorozat például egy számítógépes (mondjuk C nyelvű) program szövegét tartalmazza, akkor egy fordítóprogram képes ennek valamilyen &#8220;megértésére&#8221;, képes ennek a bitsorozatban elrejtett programnak a konstrukcióit (teljes program, utasítás, változó, műveleti jel stb.) felismerni és ennek megfelelően eljárni. A programot a bitek sorozata közvetíti a fordítóprogram számára, amely képes az ebben a sorozatban lévő értelmes tartalmat, a programot és ennek alkotóelemeit felismerni. Hasonló a helyzet az érzékszerveink által felfogott adatokkal is, amelyekből értelmünk kiemeli az érthetőt, az <em>intelligibile</em>-t. A hasonlat azonban felületes, mert a program és a bitek sorozata közti kapcsolat csak külsődleges kapcsolat, a világban lévő dolgokat azonban teljes mélységükig átjárja az értelmesség, amelyet megragadni csak az ember szellemi megismerése képes. A tomista felfogás szerint az ember nem állítja elő az értelmes tartalmat, ahogyan a fordítóprogram sem eredete a programnak. Kant felfogása csak egy olyan &#8220;szoftverrel&#8221; szemléltethető, amelynek ugyan szüksége van bemenő adatokra, de ezekben nem tételeződik fel semmilyen értelmes forma, amelyet a szoftver felismer. Ezeket a formákat a szoftver nem felismeri, hanem előállítja. Kant &#8220;szoftvere&#8221; számára a bemenő bitek ugyan szükséges &#8220;nyersanyagot&#8221; jelentenek, de ennek érthető formákba öntéséhez magában a nyersanyagban semmilyen alap nem található. Azt hiszem Kant felfogásának a nem kielégítő volta a fentiekből is látszik, hiszen a Kant-féle &#8220;szoftver&#8221; viselkedése magyarázat nélkülinek, önkényesnek látszik. Továbbfejleszthető-e Kant álláspontja úgy, hogy ez az önkényesség eltűnjön?</p>
<p style="text-align: justify;">A transzcendentális tomizmus erre vállalkozott. (A transzcendentális tomizmus ismertetésében elsősorban Weissmahr Béla Filozófiai istentan és Ontológia című könyveire támaszkodunk.) Ez lényegében elutasítva a tomista megközelítést és elfogadva Kant értelmezését, a kategoriális ismeretek valóságban lévő megalapozottságát egy másik ismeretforrásra, egy nem empirikus &#8220;tapasztalatra&#8221; hivatkozva igyekszik biztosítani. Ez az ismeretforrás a transzcendentális tapasztalat. Ez a tapasztalat nem jelentkezik külön kategoriális, nyelvileg megfogalmazható, tárgyi ismeretként, de nem is teljesen független ettől, mert úgy van ehhez kötve, hogy nem a kategoriális, tárgyi megismerés kifejezett tartalmában mutatkozik meg, hanem az ezekben, az ezek körülményeiben implicite, burkoltan, háttérileg meglévő mozzanatokban. Ezekre a mozzanatokra utal például a &#8220;kategoriális ismeret lehetőségi feltételei&#8221; kifejezés. A transzcendentális tapasztalat teljesen sohasem tárgyiasítható, ha nyelvileg akarjuk kifejezni, akkor szükségszerűen &#8220;dialektikus&#8221; ellentétekhez jutunk. (Most csak röviden: az <a href="https://www.matthaios.hu/metafizikai-osszefoglalas-1-resz/">arisztotelészi-tomista metafizika</a> is ilyen ellentétekből indul ki: az egység és sokaság, az állandóság és változás ellentéteiből. Ez a metafizika azonban feladatának tekinti, hogy megmutassa, hogy a valóság &#8220;szerkezetében&#8221; mi felel meg az egységnek, mi a sokaságnak, mi az állandóságnak, mi a változásnak. Tehát éppen arra törekszik, hogy az ellentétek olyan feloldást nyerjenek, amely feloldásban megmarad az ellentmondás elvének érvényessége.)</p>
<p style="text-align: justify;">Mire vonatkozik a transzcendentális tapasztalat? A feltétlenségre, a valóság teljességére, a szellemi létre, ahol az alany és a tárgy, megismerés és létezés különbsége eltűnik a megismerő tudatban. A szellemi létező magánál való léte (bei sich sein) az alapja ennek a tapasztalatnak, amelyhez képest a kategoriális megismerés valamilyen külsődleges megismerés, mert itt a megismerő és a megismert között távolság van. Ez a távolság azonban hozzátartozik a teremtményként való léthez. A transzcendentális tomizmusban a Kant szerinti, valósággal való összefüggésüktől elválasztott, formálissá vált kategoriális ismeretek valóságnak megfelelő tartalommal gazdagodnak a transzcendens tapasztalat által. Kant központi problémája az volt, hogy lehetségesek-e az <em>a priori</em> szintetikus ítéletek. Az <em>a priori</em>, az eleve adott, a megismerő alanyból valót, a gondolkodásunkból származót jelenti az <em>a</em> posteriori-val,<em> </em>az empirikussal szemben. A szintetikus itélet az analitikus itélettel állítható szembe. Ez utóbbi semmilyen többletet nem ad az itéletben szereplő fogalmak tartalmához, csak kibontja ezeket a tartalmakat. A szintetikus ítélet ezzel szemben olyan többletről szól, amelyet a fogalom önmagában nem tartalmaz. A transzcendentális tapasztalatból származó ítéletek tapasztalatra alapozottsága biztosítja az ítélet szintetikus voltát, az <em>a priori</em> jelző pedig azért jogos, mert ez a tapasztalat nem empirikus tapasztalat. Ugyanakkor azonban ezek az ítéletek a megfogalmazásban lévő elkerülhetetlen tárgyiasítás miatt nem írják le teljesen a nem teljesen tárgyiasítható transzcendentális tapasztalatot.</p>
<p style="text-align: justify;">Melyek azok a mozzanatok, amelyek a kategoriális megismerést kísérve erre a transzcendentális ismeretforrásra utalnak? Ezek a mozzanatok a transzcendentális reflexió által fedeződnek fel. Közülük néhányat említünk. A transzcendentális, háttéri megismerésre utal az úgynevezett retorzív következtetés. Ennek az a lényege, hogy kimutatjuk azt, hogy aki ennek a megismerésnek a lehetőségét tagadja, az magával kerül ellentétbe. Így aki például azt mondja, hogy nem létezik valóságot megragadó megismerés az empirikus megismerésen túl, az önmagával került ellentmondásba, mert máris állított valami olyat, aminek forrása nem lehet az empirikus megismerés.</p>
<p style="text-align: justify;">A transzcendentális reflexió egyik útja az állítások igazságának és tévességének az elemzésére támaszkodik. Igazság és tévedés a formális logika szempontjából szimmetrikus fogalmak. Ha azonban mélyebbre megyünk ez a szimmetria eltűnik. Az igazság ugyanis az állítás valósággal való megegyezését jelenti, a tévedés pedig a valóságtól való eltérést. Az igazságra és tévedésre való reflexióban tehát megjelenik a valóságra hivatkozás is. Ennek csak akkor van értelme, ha a kategoriális megismerésen, állításon kívül van valamilyen hozzáférésünk a teljes valósághoz. Ez a hozzáférés a transzcendentális reflexióban megvalósul, a háttérben lévő transzcendentális tudás tulajdonképpen megegyezik a valósággal. Ez a tudás teszi lehetővé azt a felismerést, hogy kategoriális ismereteink sohasem merítik ki a teljes valóságot, mindig csak megközelítőek, modellszerűek.  Ez a tudás tulajdonképpen a feltétlenre irányul. Kategoriális ismereteink igazságának végső soron ez a feltétlen a feltétele. A transzcendentális reflexió utal a létezés feltétlenségének, teljességének a mozzanatára is. A feltétlenség azt jelenti, hogy valami semmitől sem függ, önmagában teljes, nem függ semmilyen tőle különbözőtől. A transzcendentális reflexióról azt lehet mondani, hogy ez a háttérben meghúzódó feltétlen megtapasztalása a kategoriális ismeretek implicit tartalmaiból kiindulva.</p>
<p style="text-align: justify;">Összefoglalva, a transzcendentális tapasztalat egy olyan ismeretforrás, amelyből származó ismeretek kategoriálisan, nyelvileg teljesen soha sem fejezhetőek ki, mert ezek a kategoriális ismeretek hátterében, ezek horizontján, ezek lehetőségi feltételeként vannak jelen. A transzcendentális tapasztalat valójában a megismerő alany, a megismerő én megtapasztalása. A megismerő alany ilyen megtapasztalásában azonban már nem különíthető el a tárgy és az alany, mert a kettő azonos. A kategoriális ismeretekben a megismerő az alany és tárgy kettősségében távolabb kerül ettől az azonosságtól, ezek az ismeretek bizonyos értelemben véve külső ismeretek. Az ismeretek két &#8220;törzse&#8221;, az empíria és a gondolkodás egységét a transzcendentális tapasztalat adja meg. Ezzel szemben a tomista ismeretelmélet szerint az egységnek az az alapja, hogy az anyagi létezés értelmesség hordozója, mert a létezés és megismerhetőség elválaszthatatlan egymástól, ezek tulajdonképpen ugyanannak a valaminek a két oldalára utalnak. Az emberi értelem sajátos tárgya az igazság és a megismerés folyamán az érzéki adatokból kiindulva ehhez jut el. Így nem annyira a megismerés két törzséről van szó, mint inkább egymásra épülő, egymást feltételező lépésekről. A lépések az állati értelemben vett érzékeléssel kezdődnek és ebből kiindulva a megismerés folyamán eljutnak a szellemi megismerésünk alapjait jelentő fogalmakhoz és az ezek alapján képzett ítéletekhez.</p>
<p style="text-align: justify;">A transzcendentális tomizmus a fentiekben röviden vázoltakból kiindulva felépíti a maga metafizikáját, sőt még teológiai rendszerét is. Ezek kritikájával most nem foglalkozunk, következő bejegyzés csak az ismeretelméleti alapokkal foglalkozik.</p></div>
    </div>
    
    <div class="article">
        <div class="title">A tomista és transzcendentális ismeretelmélet. 3. rész</div>
        <div class="categories">filozófia</div>
        <div class="summary">Az előző bejegyzésekben ismertettük a tomizmus és a transzcendentális tomizmus ismeretelméletei közti eltéréseket. Ebben a bejegyzésben először a transzcendentális tomizmus kiindulásának az elemzésével foglalkozunk, majd rátérünk a tomista &#8220;megoldásra&#8221;. A transzcendentális tomizmus szerint megismerésünk egyrészt a fogalmi, kategoriális megismerés, másrészt &#8230; <a href="https://www.matthaios.hu/a-tomista-es-transzcendentalis-ismeretelmelet-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-tomista-es-a-transzcendentalis-ismeretelmelet/">előző bejegyzés</a>ekben ismertettük a tomizmus és a transzcendentális tomizmus ismeretelméletei közti eltéréseket. Ebben a bejegyzésben először a transzcendentális tomizmus kiindulásának az elemzésével foglalkozunk, majd rátérünk a tomista &#8220;megoldásra&#8221;. A transzcendentális tomizmus szerint megismerésünk egyrészt a fogalmi, kategoriális megismerés, másrészt pedig az ennek hátterében meghúzódó &#8220;transzcendentális&#8221; megismerés, amely fogalmilag nem fejezhető ki. Ez utóbbi ismeret valamilyen módon a teljességre, teljes létezésre, azonosságra, az egyetemességre utal. Ez a transzcendentális tapasztalat a lehetőségi feltétele a kategoriális megismerésnek.</p>
<p style="text-align: justify;">Először azt jegyezzük meg, hogy az ismeretelmélet, mint megismerés kétségtelenül eltér a megismerés más területeitől, hiszen itt megismerésünk megismeréséről van szó. Az <a href="https://www.matthaios.hu/a-tomista-es-a-transzcendentalis-ismeretelmelet-1-resz/">egyik bejegyzésben</a> már utaltunk arra, hogy itt egy úgynevezett rekurzióról van szó, amely nem oldható fel olyan módon, ahogyan ezt a matematikában vagy a szoftverfejlesztésben feloldják. Más oldalról is megközelíthetjük ezt: ha megismerésünk megismeréséről van szó, akkor felvethetjük megismerésünk megismerése megismerésének a kérdését, és ezt így vég nélkül folytathatjuk, tehát a <em>regressus ad infinitum</em> egyik esetével állunk szemben. A problémát megközelíthetjük még egy harmadik oldalról is. Induljunk ki a transzcendentális megismerés létezésére utaló egyik, <a href="https://www.matthaios.hu/a-tomista-es-a-transzcendentalis-ismeretelmelet/">már említett érvből</a>. A retorzív következtetés szerint, aki például tagadja az empírián kívüli megismerés lehetőségét, az önmagával kerül ellentmondásba, mert ez a tagadás is empírián kívüli megismerésről tanúskodik. Ha ennek az érvelésnek az élét el akarjuk venni, akkor azt a megfogalmazást használhatjuk például, hogy &#8220;az empirikus megismerésen kívül csak egyetlen dologról tudhatunk, arról tudniillik, hogy ezen az egyetlen állításon kívül nincs empirikus megismerésen kívüli megismerés&#8221;.  Azt is mondhatnánk, hogy meggyőződésünk, tapasztalatunk, &#8220;hitünk&#8221; az, hogy az empirikus megismerésen kívül nincs más megismerés. Az által kerüljük el az ellentmondást, hogy az empirikus megismeréstől elválasztjuk az ezen kívüli megismerés lehetetlenségének állítását. Ha formális nyelvekről beszélnénk, akkor azt mondanánk, hogy a tárgynyelven belül a tárgynyelv kijelentéseinek igazságáról sok esetben csak egy tárgynyelv fölött lévő metanyelv kijelentéseivel beszélhetnénk. Így a megismerés megismeréséről nem lehetne formálisan a nyelv ugyanazon &#8220;rétegén&#8221; belül beszélni. Ha ezt tesszük, akkor olyan paradoxonokhoz juthatunk, mint amilyen például az önreferenciát tartalmazó &#8220;ez a kijelentés téves&#8221; kijelentés igazságának az eldöntése. Ha a kijelentés igaz, akkor téves, ha viszont téves, akkor igaz.</p>
<p style="text-align: justify;">Míg nyelvi síkon problémát okozhat az, amikor egy kijelentésben keveredik a tárgynyelv és metanyelv, az emberi megismerés egysége következtében ezek a szintek nem különülnek el egymástól olyan értelemben, hogy az egyes szinteknek valamilyen külön megismerő aktus felelne meg.  A megismerésben egyszerre van jelen a megismerés tartalma és annak a tudata például, hogy a megismerés a valóságra vonatkozik (ilyen tudat még a téves ismereteket is kíséri). Mégis, miért lehet ezt a két mozzanatot szétválasztani, megkülönböztetni? A transzcendentális tomizmus szerint ennek a szétválasztásnak az az alapja, hogy ezek a megismerés két különböző, de szorosan összefüggő területéről érkeznek. Ezek a területek a fogalmi, a kategoriális megismerés és a transzcendentális tapasztalat területei. A kategoriális megismerés lehetőségi feltétele a valamilyen értelemben a teljes valóságra vonatkozó transzcendentális tapasztalat. Ebben a kategoriális megismerés közvetettségével, a megismerő és megismert kettősségével a transzcendentális tapasztalat közvetlensége, a megismerő és megismert itt jelenlévő azonossága áll szemben. Ebben a megközelítésben tehát a megismerés teljes egységét a kategoriális ismeret és az ezt kísérő transzcendentális tapasztalat kettőssége veszi át.</p>
<p style="text-align: justify;">A tomista megközelítés nem ismer ilyen kettősséget. Szerinte a világ érzékszerveinkből kiinduló megismerése által a szellemi megismerő alany el tud jutni a világ érthetőségét tükröző ismeretekig. Ezeknek az ismerteteknek a &#8220;lehetőségi feltétele&#8221; a világ érthetősége és az emberi megismerés azon képessége, hogy ezt megismerje. Ez az érthetőség nem a valóság egy külsődleges mozzanata, mert ez teljesen átjárja a valóságos létezést. <em>Ens et verum convertuntur</em> mondja a tomista mondás, a létezés és az érthetőség, a létezés és az igazság, a létezés és a megismerhetőség fogalmai felcserélhetőek egymással. A valósággal, a létezéssel pedig érzékszerveink adataiból kiindulva kerülünk kapcsolatba. Értelmünk ismereteinek két oka közül az első ok a megtapasztalható világ, amely érthető, ez felel a világra vonatkozó ismereteink tartalmáért. Ismereteink másik oka értelmünknek az a szellemi tevékenysége, amely az érzéki adatokat úgy &#8220;világítja át&#8221;, hogy ezekből kiemelődjön az érthető tartalom. A megismerés további elemzésében használjuk a tomista filozófia egyik alapvető fogalompárját: a képesség (lehetőség) és megvalósultság (ténylegesség), a <a href="https://www.matthaios.hu/metafizikai-osszefoglalas-2-resz/"><em>potentia </em>és<em> actus</em></a> fogalompárt. Ezt a fogalompárt a változásokban megmutatkozó különbség és folytonosság leírására használják. Az emberi értelemben születő ismeret az értelem képességének aktualizálásával keletekezik. Valamely képesség ténylegességbe való átmenete nem történik meg önmagától, ehhez egy vagy több ok szükséges. Az ismereteknek oka az érzéki adatok által közvetített valóság. Ennek (és az értelem érzéki adatokat átvilágító tevékenységének) hatására jön létre az ismeretben az ezzel valamilyen értelemben megegyező hasonmás. Ez a megegyezés azonban nem teljes megegyezés, mert az ismeret végül csak járuléka a megismerőnek, az ismeret létezése nem önálló létezés, hanem csak a megismerőben való járulékos létezés. Arra a kérdésre válaszolva, hogy mi vezet bennünket annak a belátására, hogy a megismerés tartalma összhangban van a valósággal (tehát igaz), a tomista megközelítésnek nem kell egy új ismeretforrást (mint például a tanszcendentális tapasztalat) bevezetnie. Azt kell figyelembe venni, hogy a változás eredményeként létrejött ismeretben is megvannak a lehetőségek, képességek az újabb változásra. Ismereteink mindig bővíthetőek, kiterjeszthetőek, esetleg még tartalmuk is változhat. A tökéletes, mindent felölelő, új elemekkel nem bővíthető ismeret Isten tulajdonsága. Isten maga a teljes megvalósultság (actus purus) és <a href="https://www.matthaios.hu/isten-egyszerusege/">Isten egyszerűsége</a> miatt Isten azonos megismerésével, benne a megismerő, a megismert és a maga a megismerés azonos. Ezért az Istenre jellemző egyedül a semmilyen további megismerési lehetőséget nem tartalmazó tökéletes ismeret, megismerés. Az emberi ismeret ugyan a megismert hasonmása, de ez a hasonmásság nem kimerítő, nem teljes. A mélységet és a kiterjedést tekintve mindig csak egy részt ismerünk meg, így megismerésünk ténye, ténylegessége mindig tartalmaz képességeket, lehetőségeket a további megismerésre, esetleg tartalmi változásra. Amikor valamely ismeretünk igazságáról, az erről való meggyőződésről van szó, akkor tulajdonképpen az ismeret ténylegességéből kizárunk olyan lehetőségeket, képességeket, amelyek olyan változásra vonatkoznak, amely következtében az ismeret valamilyen értelemben való tagadása lehetséges lenne. Ebben a megközelítésben nincs szó semmilyen megismerésünktől különböző, másfajta megismerésre utaló mozzanatról. Egyszerűen arról van szó, hogy az ismeret létrejöttének okai olyan megvalósultságot, ténylegességet eredményeznek, amelyek már nem tartalmaznak bizonyos képességeket (más típusú képességeket viszont tartalmaznak). Ismeretünk ilyen ténylegességként való megtapasztalása eredményezi az ismeret igazságának a belátását.</p>
<p style="text-align: justify;">A fentieket egy, a megismerés egy sajátos területéről vett példával világíthatjuk meg. A matematikában előfordulnak hosszú időn keresztül bizonyítatlan állítások, sejtések. Ha ezeket &#8220;ismeretként&#8221; tekintjük, akkor ezekben még megvan az a lehetőség is, hogy az ismeret tévesnek bizonyul. Másik lehetőség az, hogy az állítást bebizonyítják. A megismerés ezen lépése, a bizonyítás után az új ismeret már megfosztódik attól a képességtől, hogy az állítás tévesnek bizonyuljon. A belátás szempontjából tehát az igazság, a valóságnak való megfelelőség az ismeret olyan megvalósultságát jelenti, amely az ellenkező tartalomra való változás képességét kizárja. A fentiekből az is következik, hogy ismereteink a bizonyosság, a belátottság szempontjából nincsenek mindnyájan azonos szinten. Az &#8220;ismeret&#8221; szóra tulajdonképpen csak értelmünk azon tartalmai jogosultak, amelyek a megvalósultság olyan fokán állnak, amelyek az ellenkező tartalomra változás képességét nem tartalmazzák, tehát &#8220;igazak&#8221;. Ismereteink soha sem érthetik el a megvalósultság, a zártság olyan fokát, hogy újabb ismeretekkel ne bővüljenek. Ilyen értelemben véve az emberi megismerés a végtelenre nyitott, azaz soha sem éri el azt a határt, amelyen túl megszűnne az újabb ismeretek utáni vágy.</p>
<p style="text-align: justify;">Az emberi megismerés nem zárja ki a tévedést sem. Ez például úgy fordulhat elő, hogy az ismeretben lévő bizonyos lehetőségeket, képességeket nem veszünk figyelembe. Így például abból, hogy a Föld felszínét körülöttünk síknak tapasztaljuk, arra a meggyőződésre jutunk, hogy a Föld egy lapos korong. A közvetlen környezetünkben síknak tapasztalt felszín ismerete nem zárja ki annak a lehetőségét, hogy ez a tapasztalatunk nagyobb környezetre már nem érvényes. Ha azonban ezt a lehetőséget nem vesszük figyelembe, és azt mondjuk, hogy az egész Föld lapos, akkor tévedünk. Ez a tévedés nyilvánvalóvá lehet azáltal, hogy ennek ellentmondó tapasztalatokra, következtetésekre jutunk. A lényeg az, hogy a tévedések nem valamilyen, már előzetesen birtokolt igazság révén derülnek ki, hanem azáltal, hogy a valósággal, a létezéssel újabb tapasztalatok által érintkezésbe kerülve ellentmondáshoz jutunk. A tévedés másik forrása az lehet, hogy ismereteink jelentős részét nem közvetlenül érzékszervi tapasztalatainkból kiindulva szerezzük meg, hanem a beszéd, az írás, a nyelv által. Így egy adott kor köztudatában lévő tévedések &#8220;ismeretként&#8221; jelennek meg, és ezek némelyikének téves volta nem mindig könnyen megállapítható.</p>
<p style="text-align: justify;">A teljesség kedvéért megemlítjük még, hogy a világban való létezés mellet van a létezésnek egy olyan fajtája is, amely ismereteinknek, mint ismereteknek a létezése. Erre a létezésre használják a skolasztikusok az <em>ens rationis, </em>az észbeli létező elnevezést. Ezek a létezők is lehetnek megismerésünk tárgyai. A klasszikus elképzelés szerint ezekkel a létezőkkel foglalkozik például logika.</p></div>
    </div>
    
    <div class="article">
        <div class="title">A megismerés folyamata (nagyon rövid összefoglaló)</div>
        <div class="categories">filozófia</div>
        <div class="summary">Az előző bejegyzésben rámutattunk arra, hogy a transzcendentális ismeretelméletben lévő kettősséggel (kategoriális ismeretek, transzcendentális tapasztalat) szemben a tomista megközelítés az ismeretek egyetlen forrásaként azt az érzéki adatok által közvetített valóságot jelöli meg, amelyet megismer, megért az emberi értelem. A transzcendentális &#8230; <a href="https://www.matthaios.hu/a-megismeres-folyamata-nagyon-rovid-osszefoglalo/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben rámutattunk arra, hogy a transzcendentális ismeretelméletben lévő kettősséggel (kategoriális ismeretek, transzcendentális tapasztalat) szemben a tomista megközelítés az ismeretek egyetlen forrásaként azt az érzéki adatok által közvetített valóságot jelöli meg, amelyet megismer, megért az emberi értelem. A transzcendentális tomizmus szerint kategoriális ismereteink igazságának, nem teljes voltának, az ismereteinkben lévő esetleges tévedéseknek a felismerése azáltal lehetséges, hogy a nem kategoriális, transzcendentális megismerésben valamilyen módon már megragadjuk a teljes igazságot. A következőkben a megismerés folyamatának rövid áttekintésével foglalkozunk tomista szempontból.</p>
<p style="text-align: justify;">Ismereteink értelmünk változásainak az eredményei. A <a href="https://www.matthaios.hu/metafizikai-osszefoglalas-2-resz/">változás</a> azt jelenti, hogy valamilyen lehetőség, képesség átmegy ténylegességbe, megvalósultságba. A változások nem önmaguktól történnek, hanem ezeknek okuk, okaik vannak. Ismereteink létrejötte két okra vezethető vissza. Az első ok az a valóság, amelyet megismerünk, amelyre vonatkozik az ismeret. A másik ok pedig a megismerő alany működése. Ez a két ok eredményezi azt, hogy az értelemben ismeretként megjelenik a valóság. Ez a megjelenés a valóság és ismeret valamilyen értelemben vett egységét jelenti. Ez az egység azonban nem jelenti a megismert valóság és ismeretének teljes azonosságát. Ilyen azonosság csak az isteni megismerésre jellemző, amelyben <a href="https://www.matthaios.hu/isten-egyszerusege/">Isten egyszerűsége</a> miatt  a megismerő, a megismert és a megismerés azonosak.</p>
<p style="text-align: justify;">A továbbiakban ismét egy &#8220;modern&#8221; példával próbáljuk megvilágítani a megismerés folyamatát. A digitális fényképezőgép valójában csak az emberi megismerés egyik kiindulását, a látást modellezi, mégis alkalmasnak látszik a teljes emberi megismerés egyes mozzanatainak a megvilágítására is, különösen akkor, ha együtt nézzük a fényképezőgépet és használóját. A fényképezőgép a lencsét érő fotonokat az optika fénytörése miatt olyan utakra kényszeríti, amelyek hasonlítanak az emberi szem optikájának hatására előálló utakhoz. A fotonok az emberi szem retinájához hasonló fényérzékelő felület pixeljeiben különböző elektromos töltéseket hoznak létre: a külső világról információt hordozó fotonok hatására a külső világnak ez a képe alakul ki. A &#8220;kép&#8221; szó használatával kapcsolatban azonnal meg kell jegyezni, hogy az emberi megismerés mérhetetlenül több mint a fényképezőgép képalkotása. Mindazonáltal a &#8220;kép&#8221; szó analóg használata jogosult. Azt is megjegyezzük, hogy a <a href="https://www.matthaios.hu/szentharomsagi-szemelyek-a-fiu-2-resz/">Fiú az Atyától való (értelmi jellegű) születésével</a> kapcsolatban is alkalmazható a &#8220;kép&#8221; szó: &#8220;Mint dicsőségének kisugárzása és lényegének képmása, ő tartja fenn hathatós szavával a mindenséget&#8221; (Zsid 1, 3). Az emberi ismeretben is beszélhetünk arról, hogy az ismeret valamilyen értelemben a megismert képe. A &#8220;kép&#8221; szó utal a hasonlóságra, ugyanakkor viszont arra a különbségre is, ami az eredeti és képe között van. A tomista ismeretelmélet szerint ennek, a megismert dolog és az ismeret közti hasonlóságnak, megegyezésnek az az oka, hogy a megismert (filozófiai értelemben vett) formája formálja meg értelmüket, amely képes ezen forma befogadására. A forma lehet a <a href="https://www.matthaios.hu/metafizikai-osszefoglalas-2-resz/">lényegadó forma</a>, de formának nevezhetünk minden meghatározottságot (például mennyiség, alak, szín) is. A forma a megismerhetőség, az érthetőség hordozója. A formát befogadó képesség, lehetőség azonban más az &#8220;eredeti&#8221; megismert és az ismeret esetében. A befogadó emberi értelem bizonyos értelemben minden lehet, amennyiben minden, számára megismerhető formát befogadhat.</p>
<p style="text-align: justify;">Visszatérve eredeti hasonlatunkhoz, az emberi értelemnek ez a képességi, befogadó része megfeleltethető a fényképezőgép fényérzékelő felületének, amely képes a különböző képek befogadására. Az emberi értelem ismereteket, formákat befogadó képességét a skolasztikus terminológia befogadó, képesség szerinti értelemnek (intellectus possibilis) nevezi. Ha egy fényérzékelő felületet fényképezőgép nélkül, önmagában elhelyezünk a világban, nem kapunk számunkra felfogható képet. Ilyen képet csak akkor kapunk, ha a fényérzékelő felület egy olyan optikával rendelkező fényképezőgépben van, amely a fotonokat ahhoz hasonló útra kényszeríti, amilyen utakat ezek szemünk optikája által bejárnak.</p>
<p style="text-align: justify;">Tehát a fényképezőgép optikájának az a feladata, hogy a fotonokat megfelelő pályák bejárására kényszerítse. Az optika nem hoz létre fotonokat, hanem csak ezeknek az útját jelöli ki. Az emberi megismerés &#8220;optikája&#8221; ennél szinte összehasonlíthatatlanul többet tesz, valóban &#8220;csodálatos&#8221; feladatot lát el. Ennek megvilágítására ismét egy &#8220;modern&#8221; hasonlathoz folyamodunk, amelyről már volt szó az <a href="https://www.matthaios.hu/metafizikai-osszefoglalas-2-resz/">egyik bejegyzésben</a>. Egy számítógépes fordítóprogram nullákat és egyeseket tartalmazó bitsorozatok által hordozott programszövegek felismerésére szolgáló szoftver. A programok szövegei azonban csak külsődleges megformálói a bitsorozatoknak. De említhetnénk a hanghullámok speciális &#8220;konfigurációját&#8221; jelentő beszédet is, mint értelmes tartalmat hordozó formát. Ezeknek a formáknak a bitekhez, a levegőben sűrűsödés és ritkulás formájában terjedő hullámokhoz, az ezt hordozó levegőhöz, fizikai valóságokhoz nem sok köze van. A létező anyagi világban azonban az &#8220;információ&#8221;, az érthetőség, a megismerhetőség tulajdonképpen azonos a létezéssel. A megismerő értelem &#8220;optikája&#8221; úgy hat, hogy ez a megvalósultság, meghatározottság képességi értelmünknek, az <em>intellectus possibilis</em>-nak a megvalósultságává, meghatározottságává válik. A megismerő értelemnek ezt az &#8220;optikáját&#8221;  a skolasztikus terminológia  cselekvő értelemnek (intellectus agens) nevezi. Az &#8220;optika&#8221; szót csak nagyon átvitt értelemben alkalmazható az <em>intellectus agens</em>-re. A cselekvő értelem ugyanis olyan változást idéz elő, amelyet az érzékszervek működésének fizikai, kémiai, biológiai viszonyai önmagukban soha nem idézhetnek elő. Az érzékszervek változásai a cselekvő értelem olyan működését indítják el, amely működésnek az eredménye a megismerő értelemnek az a változása, amelynek következtében ez befogadja a teremtett világ dolgait érthetőségükben, meghatározottságukban. Kanttól eltérően a tomisták szerint ez az érthetőség, meghatározottság, forma nem a cselekvő értelem által létrehozott dolog, mert ezek az érzéki adatok létében jelen vannak, ezek befogadására azonban az érzékszervek képtelenek, mert ehhez szellemi létezés, tudat szükséges. Az érzékelő állat csak egyike az egymással kölcsönható anyagi világ dolgainak, anélkül hogy tudatosan látná ennek a világnak megismerhető meghatározottságait, formáit. Az állat részt vesz a kölcsönhatásokban, ezeket befogadja és újabb hatások kiindulópontja lehet. Az emberi értelem befogadása azonban olyan, hogy tudja azt, hogy mit fogad be.</p>
<p style="text-align: justify;">A fentiek azonban csak az értelem megismerésének első szakaszát írják le. Ebben a szakaszban az értelem befogadja a megismert meghatározottságát, érthető formáját. Ennek a szakasznak tipikus eredménye a fogalom (conceptus). Átvitt értelemben ezt állíthatjuk párhuzamba a fényképezőgép fényérzékeny felületén létrejött képpel. Bizonyos értelemben ez a folyamat tekinthető háttérben lejátszódó, inkább passzív folyamatnak is, amely egy kicsit emlékeztet a transzcendentális tapasztalás háttériségére. A megismerési folyamat záró szakaszában azonban ismereteinket itéletekben, állításokban fejezzük ki. Ez a második szakasz is tipikusan az emberi megismerés sajátossága. A tisztán szellemi létezők (Isten, angyalok) nem szorulnak rá arra, hogy megismerésük lépéseken keresztül haladjon a tökéletesedés felé. Az ember esetében azonban a dolgok lényegének első lépésben megszerzett ismerete olyan ítéletek megfogalmazásában éri el záró szakaszát, amely itéletek kifejezik a dolgok lényege és tulajdonságai közti kapcsolatokat, a dolgok egymás közti viszonyait. Aquinói Szent Tamás szerint az <em>apprehensio</em>-nak nevezett első szakasz tulajdonképpen nem tartalmazhat tévedést, ezért ezzel a szakasszal kapcsolatban az ismeretelméleti igazság, a valóság és ismeret megegyezésének minősítése sem alkalmazhatóak. A megismerés azonban tetőpontját, teljes tudatosságát ítéletek megfogalmazásában éri el. Az első szakaszban megszerzett ismeret itt éri el teljességét. A különböző vagy különbözőnek látszó dolgok összetartozása az állító ítéletekben, a különbségek pedig a tagadó ítéletekben nyernek megfogalmazást. Az ítéletek alkotásában már nem feltétlenül van jelen a külső valósághoz fordulás, itt például szerepe lehet a logikai következtetéseknek is, ezért az ítéletek lehetnek tévesek is. Ezekre már alkalmazható az ismeretelméleti értelemben vett igazság és tévesség minősítése. Tulajdonképpen az ítéletekben csúcspontját elért ismeret tekinthető a kategoriális ismeretnek. A megismerés egységét azonban folyamatának szakaszai nem bontják meg. Ezek a szakaszok ismétlődhetnek és akár párhuzamosak is lehetnek egymással.</p>
<p style="text-align: justify;">Ezen rövid és bevezető áttekintés után folytatjuk az ismeretelmélettel összefüggő témák tárgyalását. Erre azonban majd csak júniusban kerül sor, mert a jövő héttől kezdve, kb. egy hétig nem leszek nagysebességű internet-hálózat közelében.</p></div>
    </div>
    
    <div class="article">
        <div class="title">Ismereteink tárgyi valósága</div>
        <div class="categories">filozófia</div>
        <div class="summary">Az ismeretelmélet egyik nagy kérdése az, hogy ismereteinknek van-e a megismerő alanytól függetlenül létező alapja. Meg lehet tehát kérdezni, hogy ismereteinket mennyiben formálja a megismerő alanyon kívül létező valóság. A kérdés magát a megismerő alanyt, ennek működését állítja megismerésünk középpontjába. Több &#8230; <a href="https://www.matthaios.hu/ismereteink-targyi-valosaga/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az ismeretelmélet egyik nagy kérdése az, hogy ismereteinknek van-e a megismerő alanytól függetlenül létező alapja. Meg lehet tehát kérdezni, hogy ismereteinket mennyiben formálja a megismerő alanyon kívül létező valóság. A kérdés magát a megismerő alanyt, ennek működését állítja megismerésünk középpontjába. Több régebbi bejegyzésben (<a href="https://www.matthaios.hu/a-tomista-es-a-transzcendentalis-ismeretelmelet-1-resz/">itt</a> és <a href="https://www.matthaios.hu/a-tomista-es-transzcendentalis-ismeretelmelet-3-resz/">itt</a>) beszéltünk arról, hogy ez problematikus lehet, ha csak nyelvi vagy formális szempontokat veszünk figyelembe, mert így az önreferencia, a <em>regressus ad infinitum</em><em>, </em>a <em>petitio principii</em>, a <em>circulus vitiosus</em> valamilyen esetével kerülhetünk szembe. Érdekes megközelítése a problémának az úgynevezett retorziv következtetés (amelyről egy korábbi <a href="https://www.matthaios.hu/a-tomista-es-a-transzcendentalis-ismeretelmelet/">bejegyzésben</a> volt szó). A retorzív következtetés segítségével például a megismerő alanyon kívüli valóság megismerhetetlenségét tagadó szkeptikus álláspontjában következetlenséget fedezhetünk fel. A szkeptikus a maga álláspontját hangoztatva önmagával kerül ellentétben, mert máris olyan állítást tett, amely a megismerő alanyon kívüli valóságról állít valamit: azt, hogy ez az alany számára megismerhetetlen. Arról is szó volt, hogy valójában ez az ellentmondás abból adódik, hogy a szkeptikus ezen kijelentése egy &#8220;nyelvi réteget&#8221; összemos ennek &#8220;metanyelvi rétegével&#8221;. Ezért az óvatos szkeptikus már azt mondhatja, hogy tapasztalata vagy meggyőződése szerint ismereteinknek nincs az alanyon kívüli valósággal kapcsolata. A &#8220;meggyőződés&#8221;, a &#8220;tapasztalat&#8221; szavak már utalhatnak a metanyelvi rétegre és ugyanakkor ezen szavak használata további &#8220;meta szintek&#8221; föltételezését is fölöslegessé tehetik, mert a tapasztalat, a meggyőződés (hit) fogalmak olyan közvetlenségre utalnak, amelyek esetében már nincs arra kényszer, hogy valamilyen közvetettségből adódó, további &#8220;meta szinteket&#8221; tételezzünk fel. Mindenesetre érdekes, ha megismerésünk és az alanytól független valóság kapcsolatát nem tagadjuk, hanem állítjuk, akkor a meta szintre való ugrásunk ezt a következetlenséget nem hordozza magában, csak azt lehet szemünkre vetni, hogy az ugrás nem indokolt.</p>
<p style="text-align: justify;">A <a href="https://www.matthaios.hu/a-tomista-es-a-transzcendentalis-ismeretelmelet-1-resz/">transzcendentális tomizmus</a> a közvetettnek tekintett kategoriális ismereteink alapját a közvetlen megismerésnek tekintett transzcendentális reflexió által véli megtalálni. Az alábbiakban röviden ismertetendő megközelítés bizonyos értelemben véve hasonlít a transzcendentális reflexióhoz. Itt is az alany, az alany megismerése, az alany ismeretére való reflexióról van szó és ez a reflexió kiindulásként nem tartalmazza a tárgyi világ létezésének feltételezését sem. Lényeges különbség azonban az, hogy itt nem annyira a megismerés &#8220;előterének&#8221; és &#8220;hátterének&#8221; elemzéséről van szó, hanem a létezés kétségbevonhatatlan tapasztalatáról és a létező ebből eredő fogalmáról, követve Aquinói Szent Tamást, aki szerint a létező ismereteink elsődleges tárgya, a <em>primum intelligibile</em>. Az kétségbevonhatatlan, hogy a megismerő alany létezik és a benne lévő, általa birtokolt ismeret is létezik. A létezés tapasztalata az alapja a létező általános fogalmának (ens commune). A létező fogalma mindenre alkalmazható, ami létezik, ebből egyedül a nem-létező zárható ki. Míg egyéb fogalmaink valamilyen mozzanat elhagyása által keletkeznek (így például az ember fogalma nem tartalmazza szőke-hajúság vagy kék-szeműség jellemzőit, mert ebben az esetben a nem szőke hajjal és kék szemmel rendelkezőket nem tekintenénk embernek), addig az <em>ens commune </em>fogalma a létezés minden mozzanatára kiterjed. A fogalom másik érdekes tulajdonsága, hogy ennek köréből eleve nem zárhatók ki olyan dolgok sem, amelyek nem megismerő alanyként vagy az alany tudatának tartalmaiként, ismeretként léteznek. (Egy <a href="https://www.matthaios.hu/metafizikai-osszefoglalas-1-resz/">régebbi bejegyzés</a> foglalkozott a létező fogalmának analóg voltával. A létanalógiára most mint a megismerésünkre való reflexió eredményére hivatkozunk.)  Maga a létezés tapasztalata azonban elválaszthatatlan két alapelvtől. Ezek az alapelvek tulajdonképpen a létezés megismerhetőségére, értelmességére vonatkoznak. Az első ilyen alapelv a létezést választja el a nem-létezéstől. Negatív fogalmazásban ezt az elvet az ellentmondás elvének (principium contradictionis) szokták nevezni. Eszerint az ugyanolyan szempontból vett létezés nem lehet egyszerre nem-létezés is. Ítéleteinkre alkalmazva ez az elv azt mondja, hogy egyszerre, ugyanolyan szempontból nem állíthatunk valamit és ennek az ellenkezőjét. Az ellentmondás elve pozitív megfogalmazásban az azonosság elvét (principium identitatis) adja: ami létezik, az az, ami létezik. A második elv az elégséges alap, magyarázat elve (principium rationis sufficientis). Eszerint az alapelv szerint, ha egy létező nem hordja magában létének indokát, magyarázatát, akkor ez valamely más létezőben található meg. (A létezés fogalmát itt nem csak a szubsztanciális létezés értelmében használjuk. Létezőnek tekintünk például egy tulajdonságot, állapotot is.)  Ezt az elvet szokták az elégséges okság elvének is nevezni. Ez az elv tulajdonképpen azt az általános emberi törekvést fejezi ki, amely a megismerésben soha nem elégszik meg az ismeretek egy adott állapotával, hanem igyekszik ennek mélyére hatolni, a jelenségek okait magyarázatát keresni. Ez az alapelv a mozgatója az ismeretek, a tudományok fejlődésének. Ez az elv biztosítja a megértés lehetőség szerinti határtalanságát, amelynek korlátot szabna az alapelv tagadása, mert ez lehetővé tenné azt, hogy a megfelelő magyarázat hiányát végleges álláspontként elfogadjuk, ebbe belenyugodjunk.</p>
<p style="text-align: justify;">A létezéshez, a létezés megismerhetőségéhez, értelmességéhez kötődő fenti alapelvek nem vezethetők le, nem bizonyíthatók és tagadásuk sem vezet közvetlen logikai ellentmondásokhoz. Ezeknek következetes tagadása mégis lehetetlenné teszi az emberi ismeretet, az ismeretek fejlődését, a szellemi életet. A retorzív következtetésekkel kapcsolatban említett hatás mutatkozik meg tehát itt is: az alapelvek tagadása közvetlen logikai ellentmondáshoz nem vezet, mégis a következetes tagadásban a tagadó részéről &#8220;következetlenség&#8221; nyilvánul meg.</p>
<p style="text-align: justify;">Fontos megjegyezés, hogy a fentiekben nem tételeztünk fel a megismerő alanytól, ismeretétől független, más létezőt. Ha azonban tovább vizsgáljuk ismereteink létrejöttét, fejlődését, körülményeit, akkor az elégséges magyarázat elvére támaszkodva fel kell tételeznünk, hogy ismereteinknek nem lehet elégséges magyarázata a megismerő alany önmagában, fel kell tételeznünk egy megismerőtől különböző valóságot is, mert enélkül ismereteink létezése, fejlődése megfelelő magyarázat nélkül maradna. A továbbiakban ennek a gondolatmenetnek a részleteivel nem foglalkozunk, csak röviden utalunk néhány olyan dologra, amelyek elégséges magyarázatául csak az szolgálhat, ha ismereteinket az alanytól különböző &#8220;tárgyi&#8221; valóság (is) alakítja. Ilyen annak az álláspontnak a megmagyarázhatatlansága, amely szerint az érzékelést &#8220;előzmények&#8221; nélkülinek tekintjük, de említhetnénk például  a tévedésektől az igazság felé való haladást is. A fentiekben nem adtunk egy általános bizonyítást, levezetést arra, hogy ismereteink (egyik) oka a tőlünk függetlenül létező tárgyi valóság. Csak arra mutattunk rá, hogy megismerésünk, ismereteink elemzése, az ezekre való reflexió is megerősítik ezt a meggyőződésünket. Ha tehát ideiglenesen, metodikai szempontból be is zárjuk magunkat a csak alanyi létezés keretei közé, akkor is látszik az a kitörési pont, amely kinyitja ezt a zártságot azon valóság felé, amellyel érzékszerveink adataiból elindulva kerülünk kapcsolatba, amely tágabb mint az alanyi létezés, de ezt az alanyi létezést is magába foglalja. A transzcendentális tomizmus, ellentétben az &#8220;igazi&#8221; tomizmussal, nem érzi a csak alanyi létezést annyira zárt létezésnek. Ennek oka az, hogy a transzcendentális tomizmus valamilyen értelemben ezt tekinti az &#8220;igazi&#8221; létezésnek. A &#8220;transzcendens&#8221; jelző azonban bizonyos értelemben véve a fent vázolt útra is alkalmazható. Minthogy a létező, az <em>ens commune</em> fogalma minden létezőre vonatkozik, ez a fogalom mindent átjár, &#8220;transzcendentál&#8221;, azt lehet mondani, hogy ez meghaladja például az <a href="http://hu.wikipedia.org/wiki/Kateg%C3%B3ri%C3%A1k_%28Arisztotel%C3%A9sz%29">arisztotelészi értelemben vett kategóriákat</a>. Ez a transzcendencia tehát a létező fogalmának a transzcendenciája, amely utal arra, hogy minden későbbi (igaz) ismeret homályosan már bennfoglaltatik a létező általános fogalmában, mert minden, amit megismerünk, létező, hiszen a nem-lét nem ismerhető meg.</p>
<p style="text-align: justify;">A fentiekből nem következik, hogy ismereteink minden részletükben pontosan megfelelnek a tárgyi valóságnak, és hogy a tévedés ismereteinkből teljesen kizárható lenne. Az ismeretelméleti kritika feladata az, hogy rámutasson a tévedések lehetőségére és ezek kiküszöbölésére. Az emberi megismeréssel kapcsolatos kételyek újkori felmerülése kapcsolatban áll a természettudományok fejlődésével, amelynek következtében évezredeken keresztül igaznak elfogadott ismeretek tévesnek bizonyultak. A természettudományok fejlődése azt is magával hozta, hogy a mindennapi életünk méreteihez szokott érzékelésünk a távcsövek, mikroszkópok és egyéb műszerek megjelenésével kitágult és ez ismét hozzájárult ahhoz, hogy mindennapi tapasztalataink bizonyos értelembe kétségbe vonódjanak. Így az ismeretelmélet számára különösen fontos feladat a természettudományos megismerés vizsgálata.</p></div>
    </div>
    
    <div class="article">
        <div class="title">Azonosság és fejlődés az Egyházban</div>
        <div class="categories">Egyház</div>
        <div class="summary">Pünkösd vasárnapján, az egyházi év egyik legnagyobb ünnepén az Egyház születésnapját is ünnepeljük. A bejegyzés címében jelzett, most különösen időszerű témát kimerítően tárgyalni egy blog-bejegyzés keretében lehetetlen, ezért ez a bejegyzés is csak néhány gondolatot tartalmaz a témával kapcsolatban. Az &#8230; <a href="https://www.matthaios.hu/azonossag-es-fejlodes-az-egyhazban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Pünkösd vasárnapján, az egyházi év egyik legnagyobb ünnepén az Egyház születésnapját is ünnepeljük. A bejegyzés címében jelzett, most különösen időszerű témát kimerítően tárgyalni egy blog-bejegyzés keretében lehetetlen, ezért ez a bejegyzés is csak néhány gondolatot tartalmaz a témával kapcsolatban.</p>
<p style="text-align: justify;">Az első kérdés az lehet, hogy milyen Egyházról van szó. Az &#8220;egyház&#8221; szó sokféle jelentéssel rendelkező szó. Beszélünk keleti egyházakról, helyi egyházakról, anglikán egyházról, nemzeti egyházakról stb. Szóhasználatunk tisztázása érdekében a 2. Vatikáni Zsinat Lumen Gentium (Népek Világossága) című dokumentumából idézünk (8):</p>
<blockquote><p><span style="font-size: medium;">Az egyetlen közvetítő, Krisztus szent Egyházát, a hit, a remény és a szeretet közösségét, ezen a földön látható szervezetként alapította és tartja fenn szüntelen, s általa árasztja mindenkire az igazságot és a kegyelmet. De a hierarchikus szervezettel ellátott társaságot és Krisztus misztikus testét, a látható gyülekezetet és a kegyelmi közösséget, a földi egyházat és a mennyei javakban bővelkedő egyházat nem szabad két valóságnak tekintenünk, hanem emberi és isteni elemekből álló, egy összetett valóságot alkotnak. Ezért nem közönséges analógia alapján a megtestesült Ige misztériumához hasonlít. Amint ugyanis az isteni Igének a fölvett természet mint az üdvösség Vele elválaszthatatlanul egyesült élő szerve szolgál, ugyanígy szolgál az Egyház társadalmi szerkezete az őt éltető Léleknek, Krisztus Lelkének a test növekedésére <i>(vö.</i> <i>Ef 4,16)</i>.<br />
Ez Krisztus egyetlen Egyháza, melyet a Hiszekegyben egynek, szentnek, katolikusnak és apostolinak vallunk, s melyet Üdvözítőnk feltámadása után a pásztor Péternek adott át <i>(Jn 21,17)</i> és őrá meg a többi apostolra bízta terjesztését és kormányzását <i>(vö.</i><i>Mt 28,18)</i>, és mindörökre &#8220;az igazság oszlopának és erősségének&#8221; rendelte <i>(1Tim 3,15)</i>. Ez az Egyház e világban mint alkotmányos és rendezett társaság a Péter utóda és a vele közösségben élő püspökök által kormányzott katolikus Egyházban létezik, jóllehet szervezetén kívül is megtalálható az igazságnak és a megszentelésnek több eleme, melyek mint Krisztus egyházának saját ajándékai, a katolikus egységre sarkallnak.</span></p></blockquote>
<p style="text-align: justify;">A fenti szöveg az Egyházat látható szervezetként jelöli meg, de utal arra, hogy ez a kifejezés nem fejezi ki teljesen az Egyház valóságát. A &#8220;Krisztus titokzatos teste&#8221; kifejezést hozzá kell ehhez tennünk, hogy az Egyház teljes valóságát megközelíthessük. A látható szervezet kifejezés azonban nemcsak az Egyházra alkalmazható, látható szervezetek vesznek körül bennünket (állam, Európai Unió, ENSZ, honvédség, ügyészség stb.). Ezek változnak, fejlődnek mégis van bennük valami állandó, ami a változásokon túlmenően is megmarad. Ha nem így lenne, akkor ezek nem szerepelhetnének mondatok alanyaként. Ami azonban megmarad, ami a változásokon túlmutat, az az egységnek, azonosságnak lazább megvalósulása, hiszen például az állam nem alkot olyan szubsztanciális azonosságot, egységet, mint amilyen például én, Matthaios vagyok. A látható szervezet fogalmának van egy jellegzetes értelmezése is: beszélhetünk élő (növényi, állati, emberi) szervezetekről. Az élő szervezetek már az állandóságnak, egységnek lényegesen nagyobb megvalósultságát képviselik: a szubsztanciális azonosságot, egységet. Az Egyház természetfölötti fogalom, ha a benne megvalósuló azonosságot, egységet akarjuk valamilyen természetes rendből vett fogalommal megközelíteni, akkor az államban stb. megvalósuló azonosság, egység nem bizonyul teljesen kielégítőnek. Az élő szervezet tökéletesebb azonosságának és egységének jellemzői is alkalmazhatóak analógiaként az Egyházra. Ez első pillanatra meglepőnek tűnik, mert az Egyház mint látható szervezet sokkal inkább hasonlít például az államra, mint egy élő szervezetre. Ugyanakkor &#8220;a Krisztus titokzatos teste&#8221; kifejezés már inkább az élő szervezetben megvalósuló azonosság, egység irányába mutat.</p>
<p style="text-align: justify;">Az utóbbi évtizedek biológiája kimagasló eredményeket ért el azoknak a mechanizmusoknak a felderítésében, amelyek az élő (emberi) szervezet azonosságának, egységének fennmaradását biztosítják. A növekedés, a sejtosztódás eredménye nem szervezetlen, eleve pusztulásra ítélt burjánzás, hanem a szervezet növekedése, fejlődése. A két sejt egyesüléséből elinduló emberi szervezet fejlődése szervek, rendszerek kialakulását, fejlődését jelentik, amelyek a rendezettség, a célszerű működés szigetei a rendezetlenséget inkább tükröző környezetben. Érdekes kérdés, hogy az Egyház természetfölötti rendben gyökerező azonosságára és egységére látható szervezetének milyen &#8220;mechanizmusai&#8221; utalhatnak.</p>
<p style="text-align: justify;">A legalapvetőbb mechanizmus talán az átadás, a hagyomány mechanizmusa. A látható szervezet szintjén a hagyományt egymásnak átadó generációk teszik lehetővé a Jézus Krisztus és köztünk lévő kapcsolatot. Ez a kapcsolat a keresztség szentségében kapja  meg azt a  természetfölötti kezdetet, amely által Krisztus testének tagjaivá válunk. A hagyomány (traditio) szó magába foglalja azt, hogy itt valami olyannak az átadásáról van szó, ami elsősorban és lényegében nem az átadó által létrehozott, megalkotott valami. Ennek a hagyománynak kiemelkedő, de nem kizárólagos része a Szentírás. Ez a hagyomány átadása folyamatának korai szakaszában, írásos formában megfogalmazott hagyomány, amelynek létrejöttét Isten különleges közreműködése, a sugalmazás támogatta. A hagyomány fontos tulajdonsága az is, hogy ez élő hagyomány. Többek között ez azt is jelenti, hogy a hagyomány átadói azt is átadják, hogy ők hogyan &#8220;élik meg&#8221; ezt a hagyományt. A hagyománynak ez a megélése azonban nem nélkülözi Isten segítségét, a Szentlélek hatását. Fontos dolog a hagyomány azon rétegének, a hitletéteménynek az elkülönítése, amely a szoros értelemben vett  kinyilatkoztatás tartalmaira vonatkozik. A kinyilatkoztatás az apostoli kor végével lezárult. A nem közvetlenül ezt tartalmazó &#8220;egyházi hagyomány&#8221; elutasítása azonban a hagyomány élő voltának az elutasítása.</p>
<p style="text-align: justify;">Az egyházi hagyomány tükröz bizonyos sokszínűséget és időbeli fejlődést is. Így beszélhetünk bizánci hagyományról, római, latin hagyományról stb. A fejlődésről tanúskodik például a teológia története, amellyel kapcsolatban beszélhetünk patrisztikus teológiáról, skolasztikáról, tridenti zsinat utáni teológiáról stb. A Katolikus Egyház kiemelkedő teljesítménye, hogy benne az azonosság és a fejlődés egysége élő egység. Az Egyház úgy tudott fejlődni, hogy azonosságát megmerevedés nélkül meg tudta őrizni. Az ortodoxiára ez már kevésbé volt jellemző. (Egy <a href="https://www.matthaios.hu/miben-all-a-specificum-catholicum/">régebbi bejegyzésben</a> szó volt arról, hogy az azonosság sérülése nélküli fejlődést éppen a pápaság és az egyházi tanítóhivatal intézményeinek létezése biztosította.) Az egyházi hagyomány fejlődése más utat követ, mint a világban tapasztalható fejlődés. Ez utóbbira sokszor jellemzőek a forradalmak és az, hogy az új állapot az előző állapot tagadása által jön létre. Így beszélhetünk a fizika forradalmáról, kopernikuszi fordulatról, Kant által végrehajtott &#8220;kopernikuszi&#8221; fordulatról stb. (Vannak teológusok, akik – szerintem helytelenül – a zsinat kopernikuszi fordulatáról beszélnek.) A világi fejlődés modelljének egyházi fejlődés-modellként való felfogása megjelent az úgynevezett modernista mozgalmakban (kb. 150 évvel ezelőtt). A legnagyobb probléma ezekkel kapcsolatban talán az, hogy az Egyház számára természetes fejlődést a fejlődés ilyen felfogásai akadályozzák. Az egyházi hagyomány fejlődését a folytonosságnak kell jellemeznie. Ez a folytonosság összeegyeztethetetlen az előző állapot tagadásával. Erre a fejlődésre az előző állapotban lévő lehetőségek kibontakoztatása, a bővülés, a növekedés, nem pedig a rombolás a jellemző. Az Egyház fejlődésének másik fontos tulajdonsága az, hogy ez nem öncélú fejlődés, fejlődés a fejlődés kedvéért. Az Egyház vándorúton van, amely út határozott cél felé vezet. Az Egyház a Jézus Krisztus két eljövetele közti idő intézménye, célját a második eljövetellel éri el. Feladata, hogy erre az eljövetelre fölkészítse az egyes embereket, az emberiséget. A 2. Vatikáni Zsinat megfogalmazása szerint az Egyház az üdvösség szentsége a világ számára. Ebből következik, hogy az Egyház számára csak olyan változásnak, fejlődésnek van értelme, amely céljának alá van rendelve. A természettudományok, a technika elképesztő fejlődésen ment keresztül az utóbbi évszázadokban, évtizedekben. Ez pedig hatással volt a társadalmi változásokra is A fejlődés fogalma pozitív tartalmú fogalom: olyan változásra utal, amelyben a változást  megelőzőnél valamilyen értelemben jobb, értékesebb állapot következik. Az utóbbi időkben lezajlott változások nem mindegyikére alkalmazható teljesen a fejlődés ilyen értelemben vett fogalma. Ugyanakkor az ehhez a &#8220;fejlődéshez&#8221; való alkalmazkodás kényszerét néha az Egyházon belül is kritika nélkül fogadják el. Két olyan területet lehet említeni, amely ettől különösen szenvedett. Az egyik ilyen a liturgia, a másik pedig a teológia területei. Mindkét területen megvalósult &#8220;fejlődés&#8221; több tekintetben emlékeztet a világban tapasztalt, a világ által elvárt fejlődéshez. Sajnos ezzel az igazi fejlődés lehetőségei is csökkentek.</p>
<p style="text-align: justify;">Az utolsó félévszázad egyháztörténelmét a történészek talán majd azzal fogják jellemezni, hogy ez az egyházi fejlődés értelmezése körüli viták, az ezzel kapcsolatos tévedések korszaka volt. Szerintem napjaink egyházpolitikáját is erősen befolyásolja ez a kérdés. Ferenc pápa sok tekintetben hozott változást. Ezek a változások adódhatnak elődjétől gyökeresen eltérő személyes adottságaiból, de lehetnek ezek mögött &#8220;elvi&#8221; okok is. Nem tudjuk a részleteit annak, hogy mi történt 2012 nyarán, amikor Vatikán-szakértők arról beszéltek, hogy szinte már küszöbön áll a Szent Piusz Társaság (SSPX) visszatérése Rómához. Váratlanul, szinte egyik napról a másikra szakadtak meg a tárgyalások. Aztán jött a Vatileaks, Benedek pápa lemondása, Ferenc pápa megválasztása. Ennek az időnek a történéseit illetően sok szempontból a spekulációra vagyunk utalva, és ez nem jó. Az kétségtelen, hogy a törvényesen megválasztott pápa Ferenc pápa, akinek a feladata Krisztus Egyházának a vezetése. Csak egy Egyház van és ez a Péter megválasztott utódja által vezetett Egyház. Ubi Petrus ibi Ecclesia (ahol Péter van, ott az Egyház).  Imádkozzunk Ferenc pápánkért!</p></div>
    </div>
    
    <div class="article">
        <div class="title">A Szentháromság-ikon</div>
        <div class="categories">szentháromságtan</div>
        <div class="summary">Több bejegyzésben volt szó a Szentháromság titkáról (az első bejegyzés itt található).  A mostani bejegyzés a Szentháromság képi ábrázolásával foglalkozik, de nem a művészettörténet szempontjából, hanem azt vizsgálja, hogy a teológiai tartalom hogyan jelenik meg képi formában. A Szentháromság ábrázolásai között kiemelkedik Andrej &#8230; <a href="https://www.matthaios.hu/a-szentharomsag-ikon/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Több bejegyzésben volt szó a Szentháromság titkáról (az első bejegyzés <a href="https://www.matthaios.hu/a-szentharomsagi-eredesek/">itt</a> található).  A mostani bejegyzés a Szentháromság képi ábrázolásával foglalkozik, de nem a művészettörténet szempontjából, hanem azt vizsgálja, hogy a teológiai tartalom hogyan jelenik meg képi formában.</p>
<div class="wp-caption alignleft" id="attachment_1351" style="width: 250px;"><a href="http://www.matthaios.hu/wp-content/uploads/rublev-troitsa.jpg"><img alt="rublev troitsa" class="size-medium wp-image-1351     " height="300" src="http://www.matthaios.hu/wp-content/uploads/rublev-troitsa-240x300.jpg" width="240" /></a><p class="wp-caption-text"><center>Andrej Rubljov: Szentháromság-ikon (Tretyakov képtár)</center></p></div>
<p style="text-align: justify;">A Szentháromság ábrázolásai között kiemelkedik <a href="http://hu.wikipedia.org/wiki/Andrej_Rubljov">Andrej Rubljov</a> Szentháromság ikonja, ezért a továbbiakban elsősorban ezzel foglalkozom. A bejegyzés készítése közben használtam Gabriel Bunge <a class="footnote" href="https://www.matthaios.hu/feed/?paged=18#note-1352-1" id="return-note-1352-1" title="Gabriel Bunge: A Szentháromság-ikon"><sup>1</sup></a> könyvét  és <a href="http://epa.oszk.hu/01300/01397/00008/pdf/MSion_2010_2_191-200.pdf">Ruzsa György tanulmányát</a>. Rögtön fölvetődik a kérdés, hogy a Szentháromság teológiájában elsősorban katolikus forrásokat követő bejegyzésekhez hogyan lehet illusztrációként egy 14. századi orosz ikonfestő ikonját választani. A válasz az, hogy a keresztény Kelet és a Nyugat egyaránt a Szentháromsággal foglalkozó (Keleten tartott) zsinatok talaján áll, a teológiai szemléletmód azonban lehet eltérő. A skolasztikus szentháromságtanra nagy hatással volt Szent Ágoston. Az ortodox teológusok azt vetik a nyugatiak szemére, hogy náluk túl van hangsúlyozva az egység a háromság hátrányára. A keleti megközelítésről viszont azt szokták mondani, hogy ez a triteizmus felé hajlik.</p>
<p style="text-align: justify;">A skolasztikus szentháromságtan a Szentháromság egységével kapcsolatban elsősorban a személyek közös lényegére, természetére utal: az egységet az adja, hogy a személyek természete az egyetlen isteni természet. A görög teológia inkább a Fiú és a Szentlélek Atyától való eredését jelöli meg az egység elveként. Szerinte az egy forrásból való eredés eredményezi leginkább az egységet, hiszen az eredésekben az Atya természetét közli a Fiúval és a Szentlélekkel, ezért azonos a három személy isteni természete. A két szemlélet nem zárja ki egymást, mert köztük csak hangsúlybeli különbségről van szó. A <a href="https://www.matthaios.hu/a-szentlelek-az-atyatol-es-a-fiutol-szarmazik/">Szentlélek Fiútól való származásának</a> tagadása sem szükségszerű következménye az ortodox szemléletnek. Rubljov zseniális alkotása a Szentháromságban való közös hitet jeleníti meg, ezért tekinthető a szentháromságtan képi megjelenítésének Kelet és Nyugat számára.</p>
<p style="text-align: justify;">A Szentháromság ábrázolásával kapcsolatban felmerül még az a kérdés is, hogy megvalósítható-e ez egyáltalán. Nem múlja-e annyira felül a Szentháromság titka az anyagi létezéshez kötött képalkotást, hogy ez eleve lehetetlen? Krisztus, Mária, a szentek ikonjai esetében az ikonkészítés alapjául az szolgálhat, hogy ők anyagi testben léteztek. Még az anyagi testtel nem rendelkező angyalok ábrázolását is valamennyire támogathatja az, hogy az angyalok is véges létezéssel rendelkező teremtmények. Az Atya és a Szentlélek azonban soha sem testesültek meg és nem is teremtmények. A Szentháromság ikonon való ábrázolásának a lehetőségét az adja meg, hogy a háromság az üdvtörténetben látható jelek formájában nyilatkoztatta ki magát. Az az ikoncsalád, amely a Szentháromságot a három angyal alakjában ábrázolja, eredetileg a Teremtés könyve 18. fejezetéből indult ki. A Teremtés könyvének 18. fejezete elmondja, hogy a déli hőségben a sátra előtt, egy fa árnyékában üldögélő Ábrahám három, titokzatos látogatóval találkozott. Ábrahám megvendégelte őket, kenyeret süttetett és borjút vágatott tiszteletükre. A látogatók megígérték Ábrahámnak, hogy egy év múlva gyermeke születik Sárától. Az atyák Ábrahám három látogatójában a Szentháromság előképét látták, ezért az ezt a látogatást ábrázoló ikontípus a Szentháromság-ikon nevet kapta. Az ikontípus fejlődése folyamán, Rubljov korában már eltűnt az ikonról a vendégeket kiszolgáló Ábrahám és Sára, de valamilyen formában ott maradt a borjú, az ószövetségi áldozati állat alakja (feje), utalva ezzel az Újszövetség áldozatára.</p>
<p style="text-align: justify;">A fentiekkel kapcsolatban felmerülhet még az &#8220;immanens&#8221; és az üdvtörténeti Szentháromság viszonyának a kérdése is. <a href="http://www.midamerica.edu/resources/journal/15/jowers.pdf">Karl Rahner híres szentháromságtani axiómája</a> szerint az üdvtörténeti és immanens Szentháromság ugyanaz. Az axióma ontológiailag nézve kétségtelenül igaz: nincs külön belső (immanens) és külső (üdvtörténeti) Szentháromság. Ugyanakkor az üdvtörténet isteni tettei a teremtett világra való vonatkozásokban történnek, amely vonatkozások nem azonosak a az isteni személyek egymásközti, szentháromsági vonatkozásaival. Egy másik &#8220;axiómát&#8221; is kell alkalmazni, amely szerint a Fiú és a Szentlélek Atya általi küldése a világba nem azonos a Fiú és a Szentlélek Atyától való származásával, mégis <a href="https://www.matthaios.hu/a-szentharomsagi-eredesek/">a szentháromsági eredések</a> szolgálnak a világba való küldések alapjául (erről részletesebben van szó a <a href="https://www.matthaios.hu/a-szentharomsagi-kuldesek/">szentháromsági küldésekről</a> szóló bejegyzésben). Ezért van az, hogy az eredet, származás nélküli Atyának nincs küldetése az üdvtörténetben, a Szentlélek Fiú általi küldése pedig szükségessé teszi a Szentlélek Fiútól való származásának elfogadását is.<a href="https://www.matthaios.hu/a-szentharomsagi-kuldesek/"><br />
</a></p>
<p style="text-align: justify;">Visszatérve az ikonhoz (célszerű a szövegben lévő képre kattintva a képet nagyobb méretben nézni és a kurzor mozgatásával megjelenő nagyítás funkciót is használni) azt láthatjuk,  hogy ez az ikontípus a Szentháromságban lévő egységet az alakok hasonlósága által fejezi ki. Ez eltér sok nyugati (és több keleti) ábrázolástól, amelyeken a személyi sajátosságok ábrázolása miatt a személyek alakjai teljesen eltérőek. Nyugaton tipikus az Atya szakállas öregkénti ábrázolása, a Szentlélek pedig a szentírási helyre (Mt 3,16) hivatkozva galambként jelenítődik meg. Úgy gondolom, hogy a Szentháromság három, egymásra erősen hasonlító angyalkénti ábrázolását meghaladóan nehéz lenne a Szentháromságban lévő egységet képileg jobban kifejezni, eltekintve a nyugaton alkalmazott háromszögtől, amely viszont alkalmatlan a személyi sajátosságok kifejezésére.  A képi ábrázolásnál azonban a nyelv ezen a területen <a href="https://www.matthaios.hu/a-szentharomsag-titka-es-az-emberi-nyelv/">nagyobb pontosságot</a> tud elérni, anélkül azonban, hogy a titok mélységét kimerítené. A szentháromságtan szerint a személyek egymástól csak egymáshoz való viszonyukban különböznek, egyébként teljesen azonosak. A képi ábrázolás ilyen vonatkozások megjelenítésére képtelen, ezeket csak a nyelvi kifejtés képes valamennyire megmagyarázni.</p>
<p style="text-align: justify;">Az ikon a személyi sajátosságokat, a személyek egymásra vonatkozásait a személyeket jelképező alakok térbeli helyzetével, ruházatával, a tekintetekben és a mozdulatokban megmutatkozó gesztusokkal ábrázolja. Érdekes, hogy a művészettörténészek között sincs teljes összhang azzal kapcsolatban, hogy melyik angyal melyik szentháromsági személyt jelöli. A többségi álláspont szerint a nézővel szemközti angyal Jézust, a néző számára baloldali angyal az Atyát, a jobboldali angyal pedig a Szentlelket jeleníti meg. Az ezzel az állásponttal kapcsolatos érvek részletes ismertetésével most nem foglalkozunk. Figyelemreméltóak a háttérben, az egyes személyek fölött lévő tárgyak. Az Atya fölötti házat Jézus kijelentésével (Jn 14, 2: &#8220;Atyám házában sok hely van&#8221;) hozzák összefüggésbe. A Jézus fölötti fa egyrészt az a fa, amely alatt Ábrahám ült, amikor a Teremtés könyve 18. fejezete szerint látogatói megjelentek, másrészt utalás a kereszt fájára. A Szentlélek fölött lévő hegyet az &#8220;elragadtatások hegyeként&#8221;, a Szentlélek magasba emelő ereje szimbólumaként értelmezik.</p>
<p style="text-align: justify;">A képen ábrázolt személyek egymással való viszonyát leginkább a tekintetük és a kezek mozdulatai fejezik ki. Mielőtt ezek értelmezésébe belemennénk, röviden áttekintjük a szentháromságtan főbb kijelentéseit. A Szentháromságban két eredés van: a Fiú az Atyától születik, a Szentlélek pedig az Atyától és  a Fiútól ered. A két eredés hat vonatkozást állít fel a személyek között. Ezek:</p>
<ol style="text-align: justify;">
<li><span style="line-height: 15px;">Az Atya szüli a Fiút.</span></li>
<li>A Fiú születik az Atyától.</li>
<li>Az Atya &#8220;leheli&#8221;  a Szentlelket.</li>
<li>A Szentlélek az Atyától származik (lehelődik).</li>
<li>A  Fiú &#8220;leheli&#8221; a Szentlelket.</li>
<li>A Szentlélek a Fiútól a származik (lehelődik).</li>
</ol>
<p style="text-align: justify;">Az ortodoxia nem fogadja el a két utolsó vonatkozást. A belső vonatkozásokra épül a két <a href="https://www.matthaios.hu/a-szentharomsagi-kuldesek/">szentháromsági küldés</a>, a Fiú és a Szentlélek teremtett világba való küldése.</p>
<p style="text-align: justify;">Első pillantásra nyilvánvaló, hogy az ikon kifejezetten nem tartalmazza a hat vonatkozást. Hiányzik például a fenti vonatkozások közül az első: a Fiú az Atyára tekint, az Atya tekintete azonban a Szentlélekre irányul. A teljesség ezen hiányának egyik okát nyilván a képi ábrázolás korlátaiban kell keresnünk. Van azonban egy másik ok is, amely arra ad magyarázatot, hogy a fentiek közül miért bizonyos vonatkozások találhatóak meg az ikonon. A görög teológia különösen kiemeli az Atya eredet nélküli forrás voltát. Az Atyának nincs forrása, ugyanakkor ő forrás a Fiú és a Szentlélek számára. Az ikonon viszont a központi személynek a Fiú látszik, hiszen ő van a kép középpontjában és olyan értelemben is központ, hogy a tekintetek köre tőle indul el: ő az Atyára tekint, az Atya a Szentlélekre, a Szentlélek tekintete pedig az asztalra, az ezen lévő kehelyre irányul. Gabriel Bunge szerint ennek az a magyarázata, hogy a Szentháromság-ikon előterében a szentháromsági küldések állnak, ezen belül is a Szentlélek küldése. A küldések alapjául szolgáló belső vonatkozások közül elsősorban azok jelenítődnek meg, amelyek kiemelten kapcsolódnak a Szentlélek küldéséhez. A bizánci liturgiában (ellentétben a katolikussal) nincs külön ünnepe a Szentháromságnak, de a Pünkösd valamiképpen az egész Szentháromság ünnepe is, mert a Szentlélek eljövetele teszi teljessé a Szentháromság világban való üdvözítő tetteit. A Szentlélek eljövetelével válik teljessé az egész Szentháromság kinyilatkoztatása. A Szentlélek köntösének halványzöld színe is utal a Pünkösdkor a bizánci liturgia által használt zöld színre.</p>
<p style="text-align: justify;">A Szentlélek küldését azonban megelőzte a Fiú küldése. A Szentháromság-ikon a Fiú küldését &#8220;kész tényként&#8221; ábrázolja. Ezért van a középpontba a Fiú, akinek ruházata a halványabb színek helyett erősebb színezetű, utalva arra az isteni személyre, aki közöttünk látható alakban megjelent. A Fiú küldetése szempontjából figyelemre méltó az itt is megtalálható, ikonfestésben nem ritka &#8220;fordított&#8221; perspektíva. Az általunk megszokott perspektíva szerint a tárgyakat úgy szemléljük, hogy a hozzánk legközelebb álló tárgyak a nagyobbak, a párhuzamos vonalak a perspektívában tőlünk távolodva veszítik el párhuzamosságukat, közelednek egymáshoz. A Szentháromság-ikonon ez fordítva van, a párhuzamos vonalak felénk közeledve kerülnek közel egymáshoz, utalva arra, hogy a kép nézője valami olyan &#8220;objektivitásnak&#8221; a részesévé válik, amelynek nem ő a középpontja. Bizonyos értelemben véve a néző kerül a háttérbe és a súlypont mintegy a képen túli valóságra helyeződik. Annak az asztalnak a jelentését, amelyet az angyalok körülvesznek, a bizánci liturgikus tér ismeretének segítségével fejthetjük meg. A bizánci liturgia oltára annyiban hasonlít a modern katolikus liturgiában használt oltárhoz, hogy ez nem illeszkedik szorosan valamilyen függőleges felülethez, falhoz, hanem körbejárható. A hasonlóságnál azonban lényegesebbek az eltérések. Az oltárt a hívektől az ikonosztáz választja el, a pap helye az oltárnál nem a hívekkel szemben van, hanem a pap és a hívek egyaránt kelet felé néznek a templom tájolása miatt. Az ikonon lévő asztal a bizánci liturgia oltárára (a Szent Asztalra) emlékeztet. Erre utal az asztal oldalán látható kis négyszögletű alakzat is, amelynek megfelelője az oltárok keleti oldalán van (ez az ereklyék elhelyezésével van kapcsolatban). A néző így az oltárt keletről nézi ezért a vele szemben lévő Jézus a pap helyét foglalja el az oltárnál. Az oltár keleti oldalán helyezkedik el az Atya és a Szentlélek alakja. Így az ikon utalást tartalmaz Jézus Krisztusnak, az Örök Főpapnak a küldetésére, amely a kereszt áldozatában érte el tetőpontját és a mennyei liturgiában folytatódik.</p>
<p style="text-align: justify;">Láttuk tehát, hogy a Fiú küldésére utal az ikon elrendezése. Az isteni személyeket megjelenítő angyalok gesztusai azonban kifejezetten a Szentlélek küldésére vonatkoznak. A belső szentháromsági vonatkozások úgy jelennek meg, mint a Szentlélek küldésének a kiindulópontjai. A Fiú kérőn néz Atyára, utalva Jézus búcsúbeszédének szavaira (Jn 14,16: &#8220;én meg majd kérem az Atyát, és más vigasztalót ad nektek: az Igazság Lelkét, aki örökké veletek marad&#8221;). Az Atya erre a kérésre válaszul a Szentlélekre néz és áldón emeli fel kezét. A küldetést elfogadó Szentlélek pillantása az asztalra, az áldozati oltárra irányul, kifejezve azt is, hogy a liturgia a Szentlélek műve.</p>
<p style="text-align: justify;">A képen az Atya tartása egyenes tartás és a kezében lévő pálca is teljesen függőleges irányba mutat. A Fiú és a Szentlélek meghajol az Atya felé és a kezükben tartott pálca helyzete is az Atya irányába mutatva tér el a függőlegestől. Ez egyértelmű utalás az eredet nélküli Atyától való eredetre. A Szentlélek Fiútól való származását Andrej Rubljov a katolikus fogalmazás szerint nem fogadhatta el. Mégis van (vagy inkább volt) az ikonon egy olyan utalás, amely a Fiú és a Szentlélek viszonyát megvilágítja. Gabriel Bunge megjegyzi, hogy az ikon mélyebb vizsgálatai kimutatták, hogy a kép eredeti állapotában a Fiú jobb kezének ökölbe záródó ujjai közül egyedül csak a mutatóújj volt nyitva és ez a mostani állapotban is észrevehetően a Szentlélekre mutat. A kérdést a válasz reménye nélkül is fel lehet tenni: a restaurálások folyamán miért változtatták meg ezt.</p>
<p style="text-align: justify;">Jézusnak az ikon által ábrázolt, az Atyát kérő Atyához fordulása megvilágítja a nyugati liturgia könyörgéseit általában záró formula értelmét is. Ezen formula szerint kéréseinket Jézus Krisztus által terjesztjük az Atya elé, ő általa várjuk kéréseink meghallgatását. A nyugati liturgiában gyakran előforduló doxológiák (Dicsőség&#8230;) imádkozójának figyelmét Rubljov ikonja arra a felfoghatatlan, de mégis magát kinyilatkoztató valóságra irányítja, amelynek létünket, megváltásunkat és üdvösségünket köszönhetjük és amelynek színről-színre látása maga az üdvösség.</p>
<div class="footnotes"><h2 class="notes">Jegyzetek:</h2><ol><li id="note-1352-1">Gabriel Bunge: A Szentháromság-ikon <a href="https://www.matthaios.hu/feed/?paged=18#return-note-1352-1">&#8617;</a></li></ol></div></div>
    </div>
    
    <div class="article">
        <div class="title">A palamizmusról. 1. rész</div>
        <div class="categories">bizánci teológia</div>
        <div class="summary">Az ortodoxia és a katolikus teológia között három nagy eltérést szoktak megjelölni. Az első ezek közül a pápa primátusának értelmezésére vonatkozik.  A Szentlélek Atyától és Fiútól származásának katolikus tanítása azért is fájdalmas az ortodoxia számára, mert a &#8220;latinok&#8221; az erre &#8230; <a href="https://www.matthaios.hu/a-palamizmusrol-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az ortodoxia és a katolikus teológia között három nagy eltérést szoktak megjelölni. Az első ezek közül a pápa primátusának értelmezésére vonatkozik.  A <a href="https://www.matthaios.hu/a-szentlelek-az-atyatol-es-a-fiutol-szarmazik/">Szentlélek Atyától és Fiútól származásának</a> katolikus tanítása azért is fájdalmas az ortodoxia számára, mert a &#8220;latinok&#8221; az erre vonatkozó kijelentést beiktatták a Nicea-konstantinápolyi Hitvallásban. A harmadik, talán leglényegesebb eltérés a <a href="http://en.wikipedia.org/wiki/Palamism">palamizmussal</a> kapcsolatos. A palamizmus a bizánci egyházban a 14. században lezajlott <a href="http://en.wikipedia.org/wiki/Hesychasm">hészükhaszta</a> viták folyamán kristályosodott ki. A viták <a href="http://en.wikipedia.org/wiki/Gregory_Palamas">Palamasz Gergely</a> és <a href="http://vigilia.hu/regihonlap/2003/6/baan.htm">Barlaam</a> kalábriai szerzetes vitájával kezdődtek. A vita témája eredetileg Isten megismerhetősége volt, valójában azonban két bizánci kulturális és teológiai irányzat ütközött egymással. Az egyik irányzatot a görög filozófiát (elsősorban Platónt) értékelő humanisták képviselték, a másik irányzat pedig az ezt elvető, az ortodox egyház misztikus hagyományaira hivatkozó szerzetesi teológia volt. A viták a szerzetesi teológia teljes győzelmével végződtek. Az ortodox teológus Meyendorff találóan jegyzi meg <a class="footnote" href="https://www.matthaios.hu/feed/?paged=18#note-1374-1" id="return-note-1374-1" title="John Meyendorff: A bizánci teológia (Bizantinológiai Intézeti Alapitvány 2006) 100.oldal"><sup>1</sup></a>:</p>
<blockquote><p><span style="font-size: medium;">A görög nyelvű és kultúrájú Bizánc olyan elutasító módon viszonyult a görög filozófiához, amilyet a Nyugat soha sem ismert. A bizánci egyház épp annak a korszaknak az előestéjén tagadta meg ünnepélyesen a görög bölcselet és a kereszténység közötti új szintézist, s kötelezte el magát egyedül a patrisztikus korban elért szintézis mellett, amikor is a Nyugat majd a régiek filozófiája mellett kötelezi el magát és belép a skolasztika nagy korszakába. Ezzel átengedte a Nyugatnak azt a feladatot, hogy nála sokkal inkább &#8220;göröggé&#8221; váljon. A teológia jövője s a Kelet és Nyugat közti kapcsolat szempontjából ez a választás hatalmas jelentőséggel bír.</span></p></blockquote>
<p style="text-align: justify;">Az idézet jól írja le azt, ami történt. Kiegészítésként csak annyit lehet ehhez hozzáfűzni, hogy nem a kereszténység, a nyugati teológia vált &#8220;göröggé&#8221;, hanem a skolasztika szintézisében a &#8220;görögség&#8221; vált kereszténnyé.</p>
<p style="text-align: justify;">Visszatérve a vitához, Barlaam tagadta Isten közvetlen megismerésének, megtapasztalásának a lehetőségét a földi életben. Legfontosabb érve Isten teremtmények megismerési lehetőségeit felülmúló transzcendenciája volt. Azokat a szerzeteseket, akik azt állították, hogy gyakorlataik révén közvetlenül megtapasztalják azt az isteni, teremtetlen fényt, amely Jézusból sugárzott a Tábor hegyén, eretnekeknek nevezte. Palamasz Gergely a szerzetesek védelmére kelt. Szerinte Isten közvetlen megismerése, megtapasztalása már a földi életben is lehetséges. Isten közvetlen megtapasztalása és Isten transzcendenciája közti &#8220;feszültséget&#8221; az által vélte feloldhatónak, hogy különbséget tett az abszolút transzcendens isteni lényeg és az ember által megtapasztalható isteni energiák között. Szerinte ez a különbség nem teremtett értelmünk korlátainak a következménye, hanem valós különbség Istenben. Isten energiáinak tulajdonképpen Istennek a világban és az üdvrendben való működését, tevékenységét tekinthetjük, sőt mindent, ami általunk Istenből megismerhető. Ezekkel az energiákkal egyesülve történik meg az ember átistenülése, a teózisz.</p>
<p style="text-align: justify;">A többször fellángoló vita lezárásaként a néha egyetemesnek is tekintett, 1351-ben tartott konstantinápolyi zsinat mintegy dogmaként mondta ki, hogy különbség van az isteni lényeg és az isteni energia (vagy energiák között). Ehhez még hozzátette azt is, hogy ezek az energiák teremtetlenek. Az ember ugyan soha nem részesedhetik az isteni lényegben, de részesedhetik az isteni energiákban, már földi életében is. Röviden azt mondhatjuk, hogy Palamasz Gergely az Isten transzcendenciája és immanenciája (a világban, az üdvrendben való jelenléte)  közti feszültséget azáltal vélte feloldhatónak, hogy kijelölt egy területet a transzcendencia számára és hasonlóan egy másik területet az immanencia számára. A transzcendencia az isteni lényeggel, az immanencia pedig az isteni energiákkal kapcsolatban érvényesül. Ennek a megoldásnak azonban egyrészt az az ára, hogy Isten egyszerűsége, oszthatatlansága kétségessé válik. Másrészt pedig elmosódhat a különbség Isten működése és ennek a teremtett világban lévő eredményei között, a teremtetlen kegyelem (maga a szentháromságos Isten) és a teremtett kegyelem között. A kegyelem egyrészt Isten szabad cselekedete (teremtetlen kegyelem), másrészt pedig ennek hatása az emberi lélekben (teremtett kegyelem).</p>
<p style="text-align: justify;">Mielőtt még részletesebben tárgyalnánk a palamizmus témáját (a következő bejegyzésekben), röviden a Nyugat álláspontjáról lesz szó. Kezdettől fogva oszthatatlannak, teljesen egyszerűnek tekintették az egyetlen Istent, akiben semmilyen megosztás nem létezik. Ez a meggyőződés dogmákban is kifejezésre jut: a IV. Lateráni Zsinat (1215) Istent teljesen egyszerűnek (omnino simplex) mondja. Ugyanezt a kifejezést ismétli meg az I. Vatikáni Zsinat (1870). Ezekkel a dogmákkal összhangban van <a href="https://www.matthaios.hu/isten-egyszerusege/">Isten egyszerűségének</a> metafizikai felfogása. A katolikus álláspont szerint Istenben csak három valóságos különbség van. Ezek az Atya és a Fiú, az Atya és a Szentlélek, a Fiú és a Szentlélek közti különbségek. Ezek a különbségek nem osztják meg Istent, mert ezek nem az isteni természetben létező különbségek. A szentháromsági személyek teljesen azonosak az isteni természettel, ettől semmiben sem különböznek, a személyek csak egymás között különböznek. Palamasz Gergely a fenti három különbség mellet még egy negyedik különbséget is állít Istenről: a lényeg és az energiák különbségét. Így tehát a palamizmus nem tekinthető az elfogadható teológiai megközelítések egyikének. Palamasz Gergely (és a 14. századi konstantinápolyi zsinatok) állításaival nem látszik összeegyeztethetőnek  a két katolikus egyetemes zsinat által Istenről állított teljes egyszerűség. Vannak egyébként olyan vélemények is, amelyek szerint Palamasz Gergely nem állította az isteni lényeg és energiák közötti valóságos különbséget, de ezek a vélemények vitathatók.</p>
<p style="text-align: justify;">Palamasz Gergely szerint az ember már a földi életben is közvetlenül láthatja, megtapasztalhatja Istent. Ennek a tapasztalatnak az alapja az isteni energia. Ugyanakkor szerinte az isteni lényeg megtapasztalhatatlan még az üdvözültek számára is. Ez a nézet ismét ütközik egy katolikus dogmával. A katolikus dogma szerint az üdvözültek közvetlenül látják az isteni lényeget (visio Dei beatifica). Többek között utal erre a firenzei zsinat is 1439-ben. A firenzei-ferrarai zsinat úniós zsinat volt, ezen létrejött a katolikus és a bizánci egyház közti únió, amely azonban a gyakorlatban teljesen soha sem valósult meg.</p>
<p style="text-align: justify;">A katolikus és ortodox álláspont, a katolikus és ortodox teológia között tehát van egy olyan különbség, amelynek ökumenikus szempontokból való &#8220;szőnyeg alá söprése&#8221; semmiképpen sem lenne jó. Világosan fel kell tárni a különbségeket és ezzel párhuzamos rá lehet mutatni arra is, hogy a palamista megközelítés valós teológiai (és filozófiai) problémákra adott, nem teljesen kiérett és a probléma teljes mélységét el nem érő válasz. Az interneten található egy terjedelmes, értékes <a href="http://coalitionforthomism.blogspot.hu/2010/09/and-never-twain-should-meet-orthodox.html">bejegyzés</a> a témával kapcsolatban. A bejegyzés élesen (egyesek  azt is mondhatják, hogy talán túlzottan &#8220;konfrontatívan&#8221;) állítja szembe a tomista álláspontot a palamizmus álláspontjával. A következő bejegyzések inkább a teológiai (és filozófiai) probléma megoldására adott két különböző válasz oldaláról próbálnak meg foglalkozni a tomista és palamista &#8220;megoldásokkal&#8221;, különösen abból a szempontból, hogy a palamista megoldás nem megfelelően &#8220;elhelyezett&#8221; részei hogyan találhatják meg helyüket a tomista szintézisben. Az ortodox lelkiségben egyáltalán nem jelentéktelen szerepet játszó palamista megoldás elemei így igazi helyüket a katolikus tanításban találhatják meg, anélkül, hogy le kellene mondani a példamutató hűséggel megőrzőtt keleti hagyomány felbecsülhetetlen értékeiről.</p>
<div class="footnotes"><h2 class="notes">Jegyzetek:</h2><ol><li id="note-1374-1">John Meyendorff: A bizánci teológia (Bizantinológiai Intézeti Alapitvány 2006) 100.oldal <a href="https://www.matthaios.hu/feed/?paged=18#return-note-1374-1">&#8617;</a></li></ol></div></div>
    </div>
    
    <div class="article">
        <div class="title">A palamizmusról. 2.rész</div>
        <div class="categories">bizánci teológia</div>
        <div class="summary">Az előző bejegyzésben röviden ismertettük a palamizmus néven ismert, ortodox teológiában kialakult irányzatot. Palamasz Gergely állítása szerint az isteni lényeg és az isteni energiák valóságosan különböznek egymástól. Mielőtt ennek az állításnak részletesebb tárgyalásába kezdenénk, először általában a megkülönböztetés fogalmával kell foglalkoznunk. &#8230; <a href="https://www.matthaios.hu/a-palamizmusrol-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-palamizmusrol-1-resz/">előző bejegyzésben</a> röviden ismertettük a palamizmus néven ismert, ortodox teológiában kialakult irányzatot. Palamasz Gergely állítása szerint az isteni lényeg és az isteni energiák valóságosan különböznek egymástól. Mielőtt ennek az állításnak részletesebb tárgyalásába kezdenénk, először általában a megkülönböztetés fogalmával kell foglalkoznunk. Az isteni lényeg és az isteni energiák valamilyen különbségét ugyanis katolikus értelemben is lehet állítani, ezért fontos annak a vizsgálata, hogy milyen jelentés van a &#8220;valóságosan különbözik&#8221; kifejezés mögött. A különbözőség az azonosság, az egység hiánya, és ahogyan az egység különböző módokon nyilvánulhat meg (az egység analóg fogalom), hasonló a helyzet ennek hiányával is. A skolasztikában sokat foglalkoztak a megkülönböztetések, <em>distinctio</em>-k osztályozásával, ezért különböző osztályozások alakultak ki.  Az alábbi osztályozás Eward Feser <a class="footnote" href="https://www.matthaios.hu/feed/?paged=18#note-1384-1" id="return-note-1384-1" title="Edward Feser: Scholastic Metaphysics. A Contemporary Introduction. Editiones scholasticae 2014"><sup>1</sup></a> és Schütz Antal <a class="footnote" href="https://www.matthaios.hu/feed/?paged=18#note-1384-2" id="return-note-1384-2" title="Schütz Antal: A bölcselet elemei. Szent István Társulat 1944"><sup>2</sup></a>  könyvei alapján készült:</p>
<ul>
<li><em style="color: #333333;">distinctio rationis</em><span style="color: #333333; font-style: normal;">, azaz csak az értelemben lévő megkülönböztetés. Az ezzel a megkülönböztetéssel feltárt különbség az értelmen kívüli valóságban nem létezik. Ezeket a különbségeket értelmünk korlátai okozzák, értelmünk bizonyos egységet nem képes egy aktus keretében felfogni, ezért ez az egység értelmünk különböző fogalmaiban, kijelentéseiben nyilvánul meg.</span>
<ul>
<li><em style="color: #333333;">distinctio logica. </em><span style="color: #333333; font-style: normal;">A csak logikai megkülönböztetés alapja valamilyen verbális, kifejezésbeli különbség. A két kifejezés által jelölt dolog azonos, nem lehetséges a kifejezések (más környezetben való) olyan használata, hogy ezek különböző dolgokat jelöljenek. Így például a </span><em style="color: #333333;">9+6</em><span style="color: #333333; font-style: normal;"> és </span><em style="color: #333333;">3&#215;5 </em><span style="color: #333333; font-style: normal;">kifejezések egyaránt </span><em style="color: #333333;">15</em><span style="color: #333333; font-style: normal;">-öt jelölnek, jóllehet a két karaktersorozat különbözik egymástól. Meg kell jegyeznünk, hogy ez a megkülönböztetés, ennek a megkülönböztetésnek a &#8220;felszámolása&#8221; fontos szerepet játszik például a matematikában, ahol a levezetésekben sokszor ugyanannak a dolognak különböző megfogalmazásait helyettesítik egymással.</span></li>
<li><em style="color: #333333;">distinctio virtualis.</em><span style="color: #333333; font-style: normal;"> A különbözőség itt is csak az értelemben van meg, de azok a dolgok, amelyek között az értelem különbséget tesz, más környezetben már lehetnek valóságosan különbözők. Így például, ha </span><em style="color: #333333;">X-</em><span style="color: #333333; font-style: normal;">ről tudjuk, hogy ügyvéd, és azt is tudjuk, hogy golfjátékos akkor, amikor </span><em style="color: #333333;">X-ről </em><span style="color: #333333; font-style: normal;">beszélünk, akkor az &#8220;ügyvéd&#8221; és a &#8220;golfjátékos&#8221; szavak ugyanarra vonatkoznak, de az &#8220;ügyvéd&#8221; és a &#8220;golfjátékos&#8221; szavak más környezetben eltérő dolgokra vonatkozhatnak. Amikor az isteni lényeg és az isteni energiák különbségéről beszélünk, akkor ezek – katolikus értelemben – valóságosan nem különböznek egymástól, de virtuális különbség van köztük. A teremtett világban a lényeg, és ennek tulajdonságai, képességei, az ebből fakadó tevékenységek valóságosan különböznek egymástól.</span></li>
</ul>
</li>
<li><em style="color: #333333;">distinctio realis,</em><span style="color: #333333; font-style: normal;"> valós különbség. A különbség nem csak értelmünkben létezik, hanem a valóságban is. Ebben a csoportban két alcsoportot szoktak megkülönböztetni:</span>
<ul>
<li><span style="color: #333333; font-style: normal;"> </span><em style="color: #333333;">distinctio physica. </em><span style="color: #333333; font-style: normal;">Itt olyan különbségről van szó, amely a fizikai (természetes) világban tapasztalhatóan megvan. Így különböznek egymástól például a térben különböző helyeket elfoglaló tárgyak vagy a test és részei.</span></li>
<li><em style="color: #333333;">distinctio metaphysica. </em><span style="color: #333333; font-style: normal;">A metafizikai különbség esetében a megkülönböztetett dolgok között fizikailag tapasztalható különbség nincs. A megkülönböztetett dolgok azonban kölcsönösen kizárják egymást, ezért azonosságuk az ellentmondás elvének feladása nélkül nem állítható. A névnek megfelelően ide tartoznak a véges létezők szerkezetét metafizikailag leíró összetevő-párok: a képesség és a megvalósultság (potentia, actus), a lényeg és a létezés (essentia, existentia), az elsődleges anyag és a lényegadó forma (materia prima, forma substantialis), a magánvaló és a járulék (substantia, accidens). Ezek a konkrét létező létezésében egymást feltételezik, együtt adják a konkrét, összetett létezőt, de nem azonosíthatóak egymással (lásd </span><a href="https://www.matthaios.hu/metafizikai-osszefoglalas-1-resz/" style="font-style: normal;">itt</a><span style="color: #333333; font-style: normal;"> és </span><a href="https://www.matthaios.hu/metafizikai-osszefoglalas-2-resz/" style="font-style: normal;">itt</a><span style="color: #333333; font-style: normal;">). Analóg értelemben ide lehet sorolni a szentháromsági személyek közti különbségeket is, itt azonban nem egy összetétel részei közötti különbségről van szó, mert ezek a különbségek semmilyen megosztást nem eredményeznek Istenben. A Palamasz Gergely által állított, isteni lényeg és energiák közti különbség is ebbe a csoportba lenne sorolható. Szerinte az isteni lényeg nem ismerhető meg, nem tapasztalható meg, nem lehet benne részesedni, viszont az isteni energiák megismerhetők, megtapasztalhatók, ezekben lehet részesedni. Ezért gondolatmenete szerint az ellentmondás elvének feladása nélkül a kettő azonosságát nem lehet állítani, tehát köztük valós különbség van.</span></li>
</ul>
</li>
</ul>
<p style="text-align: justify;">Összefoglalva tehát, a katolikus tanítás szerint az isteni lényeg és energiák közti különbség <em>distinctio virtualis</em>, Palamasz Gergely szerint viszont <em>distinctio realis metaphysica</em>. A viszonylag egyszerű megfogalmazás mögött komoly szemléletbeli különbségek vannak, amelyek Isten és a világ viszonyának eltérő felfogásában gyökereznek. Kis túlzással azt is lehetne mondani, hogy az abszolút, korlátlan isteni létezés elfogadása kevesebb kérdést vet fel, mint a világ nem abszolút, esetleges, korlátozott létezése. Hogyan tud egyáltalán az abszolút, korlátlan létező korlátozott, esetleges létezést teremteni, anélkül, hogy ezzel abszolút, korlátlan  létezése sérülne? Hogyan tud az abszolút egység sokaságot tükröző világot teremteni? Hogyan tud az abszolút változatlan változó világot teremteni? A filozófia abszolút létezőjét jellemzi bizonyos szükségszerűség. Így például lehetetlen, hogy Isten magát, a korlátlan létezést, a korlátlan jóságot ne szeresse. Ugyanakkor hitünk szerint a teremtés tettét minden szükségszerűségtől való mentesség jellemzi: Istent semmi sem kényszeríti arra, hogy teremtsen, ez a tett minden szükségszerűségtől mentes, szabad tett. Így tehát itt is felvethető a kérdés: hogyan tud a szükségszerűen létező szabadon teremteni. Ezeknek a kérdéseknek az emberi megismerésre, megtapasztalásra való vetülete így hangzik: a véges, korlátozott emberi értelem, tapasztalat, hogyan képes egyáltalán valamit is felfogni a végtelen, korlátlan létezéssel, Istennel kapcsolatban. A Szentírás azonban Isten valamilyen megtapasztalásáról szól, sőt Péter apostol második levele kifejezetten beszél az isteni természetben való részesedésről: &#8220;Értékes és nagy ígéreteket kaptunk, hogy általuk részeseivé legyetek az isteni természetnek&#8221; (1, 4). Ezek a kérdések a hit és a filozófia közötti határterületeket érintik. A rájuk adott keresztény válaszok a hit elsőbbsége mellett próbáltak filozófiai, spekulatív válaszokat is adni. Ezek a válaszok határozottabb megfogalmazást Nyugaton a &#8220;nagy skolasztika&#8221; korában, illetve Keleten a palamizmus körüli vitákban kaptak. Azt is lehetne mondani, hogy Palamasz Gergely számára hiányzott az a filozófiai környezet, amellyel a Nyugat rendelkezett, elsősorban Aquinói Szent Tamás filozófiai szintézise következtében. Így Palamasz Gergely válasza a fenti kérdésekre az összehasonlításban kevésbé érettnek tűnhet.</p>
<p style="text-align: justify;">Az ókori világban a kereszténység és a filozófia elkerülhetetlenül találkozott egymással. Ez a találkozás végül is egy olyan szintézis irányában haladt, amelyben nem a kereszténységnek kell filozófiává válnia, hanem a filozófiának kereszténnyé. A folyamat azonban nem ment &#8220;zökkenők&#8221; nélkül. A keresztény hittitkok értelmi feldolgozása, megközelítése közben többször a hittitkok torzítása, az eretnekségek által próbálták valamilyen érthetőséget biztosítani. A kereszténység és filozófia párbeszéde folyamatos volt az első keresztény évezredben. A filozófia azonban elsősorban platonikus, neoplatonikus beállítottságú volt. Ennek ellenére felfedezhető arisztotelészi hatás Keleten is, például <a href="http://en.wikipedia.org/wiki/John_of_Damascus">Damaszkuszi Szent Jánosnál</a> és <a href="http://en.wikipedia.org/wiki/Maximus_the_Confessor">Hitvalló Szent Maximusznál (Maximus Confessor)</a>. Arisztotelész igazi újrafelfedezéséből azonban a Kelet kimaradt, így Keleten a kereszténység és a filozófia párbeszéde a nagy egyházszakadás (1054) után megakadt, sőt magát a párbeszédet is a kereszténységgel ellentétesnek gondolták. A palamizmus ennek az elfordulásnak az eredménye, jóllehet Palamasz Gergely sem nélkülözte a filozófiai terminológiát.</p>
<p style="text-align: justify;">A palamizmus kérdése tehát nem részletkérdés. A kérdés mögött meghúzódhat az a korunkban sem ismeretlen fideista álláspont, amely a hit értelmi, filozófiai megközelítését egyszerűen száműzni akarja a teológiából, a keresztény életből. Ez könnyen vezethet a katolikus szellemi élet visszafejlődéséhez, a teológiai ismeretek, a hit ismeretének elsatnyulásához, az igehirdetés egyoldalúvá válásához, a katolikum, először nem annyira elvi, mint inkább gyakorlati feladásához. A következő bejegyzésben Isten és a teremtés viszonyával foglalkozunk, hiszen ennek eltérő felfogásában gyökerezik a katolikus álláspont és a palamizmus közti különbség.</p>
<div class="footnotes"><h2 class="notes">Jegyzetek:</h2><ol><li id="note-1384-1">Edward Feser: Scholastic Metaphysics. A Contemporary Introduction. Editiones scholasticae 2014 <a href="https://www.matthaios.hu/feed/?paged=18#return-note-1384-1">&#8617;</a></li><li id="note-1384-2">Schütz Antal: A bölcselet elemei. Szent István Társulat 1944 <a href="https://www.matthaios.hu/feed/?paged=18#return-note-1384-2">&#8617;</a></li></ol></div></div>
    </div>
    
    <div class="article">
        <div class="title">A palamizmusról. 3.rész</div>
        <div class="categories">bizánci teológia</div>
        <div class="summary">Az előző bejegyzésben említettük, hogy az isteni lényeg és az isteni energiák között a palamizmus által feltételezett valós különbség Isten és a teremtett világ közti viszony  téves felfogásából is ered. Tapasztalatunk, hogy a minket körülvevő létezők korlátozott, véges létezéssel rendelkeznek. Ez a &#8230; <a href="https://www.matthaios.hu/a-palamizmusrol-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-palamizmusrol-2-resz/">előző bejegyzésben</a> említettük, hogy az isteni lényeg és az isteni energiák között a palamizmus által feltételezett valós különbség Isten és a teremtett világ közti viszony  téves felfogásából is ered. Tapasztalatunk, hogy a minket körülvevő létezők korlátozott, véges létezéssel rendelkeznek. Ez a korlátozottság leginkább a létezők <a href="https://www.matthaios.hu/metafizikai-osszefoglalas-1-resz/">lényegből és létezésből (essentia, existentia) való összetettségében</a> mutatkozik meg, írható le a metafizika szempontjából. Egy létező lényegét a &#8220;mi ez&#8221; kérdésre adott válasz adja meg. Ez a válasz nem foglalja magába a létező létezését, hiszen a kérdés a válasz reményében feltehető például már nem létező és még nem létező dolgokkal kapcsolatban is. A lényeg valójában kijelöl egy korlátozott, véges lehetőséget a létezés megvalósulására. A lényeg azt is kifejezi, hogy az adott létező nem minden, nem foglalja magába a létezés összes lehetséges megvalósulásait. Ez a korlátozott létezés nem ad kielégítő, megnyugtató magyarázatot a kérdező értelem számára. Ezért az értelem a magyarázat keresése közben eljut egy olyan létezőhöz, amely nem korlátozott, nem véges létező, amelyben a létezés nincs a lényeg által korlátozva. Erre a létezőre a &#8220;mi ez&#8221; kérdés válasza csak az lehet, hogy ez maga a létezés (ipsum esse). A teremtett világban a létezés önállóan (lényegből adódó korlátok nélkül) nem található meg. A korlátlan létező, Isten azonban maga az önálló létezés (ipsum esse subsistens).  Istenben tehát nem található meg a teremtett létezésre jellemző, lényeg-létezés összetettség. Sőt Istenben semmilyen összetettség nem található, <a href="https://www.matthaios.hu/isten-egyszerusege/">Isten egyszerű</a>. Isten egyszerűsége azt jelenti, hogy nincs meg benne az a teremtett világra jellemző összetettség sem, amelyet a <a href="https://www.matthaios.hu/metafizikai-osszefoglalas-2-resz/">szubsztancia-járulék</a> fogalompár ír le. Ez az összetettség személyesen is megtapasztalható, hiszen én különböző vagyok tetteimtől, képességeimtől tulajdonságaimtól. Én bizonyos állandóságot képviselek (fogantatásomtól kezdve) tulajdonságaim, képességeim, tetteim pedig változnak, de mégis az én tulajdonságaim, képességeim, tetteim. Istenben tehát nem lehet valóságos különbséget tenni létezése, lényege és tettei között. Tehát Isten teremtő tette nem Isten valamilyen tőle különböző tulajdonsága, hanem ez ugyanaz mint az isteni létezés, az isteni lényeg. Így a tomista filozófia szerint Isten lényege és &#8220;energiái&#8221; azonosak. Isten egyszerűsége kizárja azt is, hogy Istenben valamilyen megvalósulatlan képesség legyen. Minthogy a <a href="https://www.matthaios.hu/metafizikai-osszefoglalas-2-resz/">változás</a> valamilyen képesség megvalósultságba való átmenete, Istenben pedig nincs megvalósulatlan képesség, ezért Istenben nincs változás. Szent Jakab apostol levele szerint Istenben még a változás árnyéka sem lehet meg (1, 17). Minthogy az időnek változás nélkül nincs értelme, ezért Istennel kapcsolatban nem lehet időről sem beszélni, Isten örökkévaló.</p>
<p style="text-align: justify;">Az egyik oldalon van tehát korlátok nélküli létezés, a teljesen egyszerű, örökkévaló és változatlan Isten, a másik oldalon pedig az időben létező teremtés, a teremtett létezők végességével, korlátaival és változékonyságával. Isten a világ teremtője és létben tartója, ami annyit jelent, hogy a teremtés nulla időpontjától kezdve minden pillanatban a világ Isten létbentartása és első okként való működése következtében létezik és mozog. Felmerül a kérdés, hogy hogyan lehetséges az, hogy miközben Isten, mint elsődleges ok a változó, időbeli világot létrehozta, fenntartja, mozgatja úgy, hogy közben megőrzi időn kívüliségét,  változatlanságát, egyszerűségét. A palamizmus ezt a feszültséget csak azáltal képes feloldani, hogy Isten fenti tulajdonságait csak az isteni lényegről állítja, de a teremtést, a megváltást, a megszentelést megvalósító isteni energiákról már nem. Meyendorff már idézett könyvében írja Szent Atanázra hivatkozva, hogy Isten akarata ontológiailag különbözik Isten természetétől <a class="footnote" href="https://www.matthaios.hu/feed/?paged=18#note-1401-1" id="return-note-1401-1" title="John Meyendorff: A bizánci teológia. 197.o."><sup>1</sup></a>:</p>
<blockquote><p><span style="font-size: medium;">&#8230;az Athanasziosz által képviselt teremtéstan az Istenben lévő transzcendens lényeg és tulajdonságai – mint például a &#8220;hatalom&#8221; vagy &#8220;jóság&#8221; – közötti különbségtételhez vezet. Az isteni tulajdonságok nem lényegét, hanem létezését és kifelé (ad extra) megnyilvánuló tevékenységét fejezik ki.</span></p></blockquote>
<p style="text-align: justify;">A palamizmus szemmelláthatóan nehezen birkózik meg Isten örökkévalóságának (időtlenségének) és a teremtett világ időbeliségének – egyébként nem könnyű – problémájával. Hasonló problémát jelent az isteni létezésben lévő szükségszerűség és Isten teremtést illető teljes szabadsága is. Meyendorff <a href="http://en.wikipedia.org/wiki/Georges_Florovsky">Georgij Florovszkijra</a> hivatkozva írja <a class="footnote" href="https://www.matthaios.hu/feed/?paged=18#note-1401-2" id="return-note-1401-2" title="John Meyendorff: A bizánci teológia. 199.o."><sup>2</sup></a>:</p>
<blockquote><p><span style="font-size: medium;">&#8230;az [isteni] örökkévalóság két módját kell megkülönböztetnünk: van lényegi örökkévalóság, amelyben egyedül a Szentháromság él, és létezik az isteni kegyelem szabad tevékenységeinek esetleges (kontingens) örökkévalósága.</span></p></blockquote>
<p style="text-align: justify;">A továbbiakban nem foglalkozunk azzal, hogy mennyire indokolt a palamizmus tanainak Szent Atanázra (és a többi atyára) való visszavezetése. Legelőször arra hívjuk fel a figyelmet, hogy különbséget kell tennünk az isteni tevékenységek és ezek eredményei között. A teremtés, a kegyelem nem azonosak a teremtés és a megszentelés isteni tevékenységeivel, hanem ezeknek az eredményei. Az egymásnak ellentmondó állítások valójában nem ugyanarra a dologra vonatkoznak. Egy ok-okozati reláció két különböző pólusáról, <em>terminus</em><em>-</em>áról van szó. A végtelen, korlátlan, egyszerű, változatlan létezés az okra, Istenre, a véges, korlátozott, változó, időbeli létezés pedig az okozatra, a teremtésre vonatkozik. Isten mint ok nem része a teremtett világnak, így az &#8220;ok&#8221; szó sem alkalmazható rá olyan jelentésben, amilyen jelentésben ezt a szót a teremtett világban előforduló okságra alkalmazzuk. Isten transzcendens ok. A transzcendens okság pedig nem teszi azt szükségessé, hogy a teremtett okozatban, a világban tapasztalt sokaság, különbözőség, végesség, korlátozottság, változékonyság, időbeliség megjelenjen az okban is. Az Isten és a világ közti viszony nem tételezi fel azt, hogy az isteni lényeg és az isteni energiák között valóságos különbség legyen. Istennek, mint teremtő, mint a világban működő oknak nem kell saját magát elhagynia, kilépnie saját magából azért, hogy a világ a semmiből létrejöjjön és működjön. Isten saját magáról való ismerete azt is tartalmazza, hogy a benne lévő tökéletességnek milyen korlátozott, véges, tőle különböző megvalósulási lehetőségei vannak. Ezek közül egy az isteni akarat hozzájárulása által Istentől különböző teremtett világként megvalósulva létezik. Az isteni akarat hozzájárulása nem időben történő esemény, mert Istennek nincs ideje. Ezért a logikai értelemben lehetséges (ellentmondásmentes), de valóságban nem létező világok sem lehetnek Istenben megvalósításra váró lehetőségek. Ezeknek a megvalósulása ugyanis lehetetlen, mert Isten nem ezek mellett döntött. Hasonlóan Isten világgal kapcsolatos szabad választása sem hoz létre Istenben, az isteni akaratban olyan valós különbséget, amely szerint lenne ennek egy szükségszerű és egy szabad része. Isten akarata ugyanis egységesen és szükségszerűen saját magára irányul. A teremtés sem lehet öncél ezen belül. A teremtést is csak azért akarja Isten, mert saját magát akarja. Ugyanakkor Istennek nincs szüksége a teremtésre, az isteni akarat enélkül is teljesen birtokolja a legfőbb jót, aki maga az Isten. Így a teremtés akarása mögött is Istennek szükségszerűen saját magára irányuló akarata van, a teremtés is ezt a célt szolgálja. A teremtés azonban nem szükséges a cél eléréshez, ezért a teremtés akarása a teremtésre vonatkoztatva szabad, de nem szabad a teremtés céljával kapcsolatban.</p>
<p style="text-align: justify;">A végtelen, transzcendens ok és a véges teremtett okozat &#8220;találkozása&#8221; a létezés két rendjének találkozása. A teremtés tette olyan tett, amely hogyanjának a teljes megértése számunkra lehetetlen, tehát itt is misztériumról van szó. Az értelem el tud eljutni annak a felfogásáig, hogy a teremtett világ egy másik létrendben létező oknak az okozata. A transzcendentális okról meg tudunk állapítani bizonyos tulajdonságokat. Ezek a tulajdonságok egyrészt tagadást fejeznek ki, Isten nem lehet olyan, mint a teremtett világ. Ilyen tagadó tulajdonságok: Isten egyszerűsége (a teremtett világban lévő összetettség tagadása), változatlansága, örökkévalósága (az időtlenség kifejezése), végtelensége. Ugyanakkor, ami létezés, tökéletesség,  megvalósultság a teremtett világban, azt állítani kell Istenről, de ezeket a tulajdonságokat (igazság, jóság, megismerés, akarat, bölcsesség, szeretet stb.) Istenről csak a teremtettségből adódó korlátoktól megtisztítva lehet állítani. (Egy régebbi bejegyzés fogIalkozott <a href="https://www.matthaios.hu/az-istenrol-valo-beszed-a-harmas-ut/">Isten megismerésének a hármas útjával</a>.) Amikor pedig egy olyan ok-okozati vonatkozásról van szó, amelyben az ok transzcendens, akkor az ok-okozat teremtett világból megismert vonatkozását sem szabad ugyanolyan értelemben alkalmazni. Itt is figyelembe kell venni a teológiai módszernek azt a fontos szempontját,  amely szerint a teológiai megismerés <a href="https://www.matthaios.hu/az-istenrol-valo-beszed-az-analogia/">analóg megismerés</a>.</p>
<p style="text-align: justify;">Aquinói Szent Tamás a teremtő, transzcendens ok és a teremtett okozat közti vonatkozás (relatio) fogalmának elemzésével világítja meg a fentieket (Summa Theologiae 1. rész, 13. kérdés, 7. alkérdés). A vonatkozás az őt hordozó alanynak (szubsztanciának) egy olyan tulajdonsága, amely egy másik létezőre irányul. Így ez közvetlenül nem az alanyt tökéletesíti, hanem az alany valamilyen más létezőre való irányultságát fejezi ki. Ilyen vonatkozás például az, hogy a Duna hosszabb a Tiszánál. Szempontunkból azok a vonatkozások a fontosak, amelyek egy ok és okozata között vannak. A vonatkozásokkal kapcsolatban is létezik az a felosztás, amely szerint megkülönböztetünk olyan vonatkozásokat, amelyek a valóságban nem, hanem csak értelmünkben léteznek. Ezeket a vonatkozásokat logikai vonatkozásoknak nevezzük. Ilyen vonatkozás például két elvont matematikai objektum, mondjuk a 137 dimenziós tér két pontja közti vonatkozás. Mondhatjuk azt, hogy az A pont messzebb van egy C ponttól, mint a B pont (a távolság a 137 dimenziós térben is definiálható). Az értelemtől független valóságban nyilván nincs ilyen vonatkozás, hiszen a külső valóságban 137 dimenziós tér sincs. Ezzel szemben az apa és gyermeke, a mester és tanítványa közti vonatkozások valóságos vonatkozások, hiszen ezek értelmünktől függetlenül is léteznek. A vonatkozás alanyában van valamilyen tulajdonság, tevékenység, amely megalapozza a vonatkozást. Így például a mester vonatkozása a tanítványához a mester tanítványt nevelő, oktató tevékenységén alapszik. Egy vonatkozásnak mindig kísérője a vele szembenálló vonatkozás. Így például a mesterség (tanítóság) vonatkozásának a szembenálló, ellentétes vonatkozása a tanítványság vonatkozása. Általában az okság vonatkozásának szembenálló vonatkozása az okozottság vonatkozása. Lehetséges, hogy mind a vonatkozás, mind a szembenálló vonatkozás csak értelmünkben létező vonatkozás. Így a 137 dimenziós térben az &#8220;A pont messzebb van a C ponttól, mint a B pont&#8221; vonatkozás és szembenálló vonatkozása (a B pont közelebb van a C ponthoz, mint az A pont) mindketten csak észbeli vonatkozások. Lehetséges, hogy a vonatkozás és a szembenálló vonatkozás egyaránt valóságos vonatkozások. Az is lehetséges azonban, hogy a vonatkozás és a vele szembenálló vonatkozás közül az egyik valóságos, a másik azonban csak észbeli, logikai vonatkozás. Ez olyan oksági vonatkozások esetén fordul elő, amikor az ok és az okozat nem ugyanabban a létrendben vannak. Példa erre a megismert objektum és a róla való ismeret vonatkozása. A megismert objektum a tapasztalati valóság létrendjébe tartozik, az ismeret pedig a megismerő alanyban létezik. Az ismeret és a megismert objektum vonatkozása az ismeret felől nézve valóságos vonatkozás, hiszen az ismeret a megismerthez valóságosan van hozzárendelve, enélkül a hozzárendelés nélkül nem lenne ismeret. A megismert objektum oldaláról nézve azonban már nincs szó valóságos vonatkozásról, a megismert objektumban semmilyen nyomát sem lehet felfedezni annak, hogy ez valamilyen ismerethez hozzá lenne rendelve. Ezért az ismeret vonatkozása a megismert objektumhoz valóságos vonatkozás, azonban az ezzel szembenálló vonatkozás, a megismert objektumnak az ismerethez való vonatkozása csak észbeli, logikai vonatkozás. Ezt a vonatkozást értelmünk hozza létre, mint az ismeretet a megismerthez rendelő, valóságos vonatkozás szembenálló vonatkozását. Hasonló a helyzet akkor, amikor az isteni és teremtményi létezés végtelenül különböző létrendjéről van szó. A teremtés valóságos vonatkozásban áll a teremtővel, mint okozat az őt létrehozó okkal. Ugyanakkor azonban a teremtő Isten, mint transzcendens, más létrendben lévő ok valóságosan nem, hanem csak logikailag hozható vonatkozásba a teremtett világgal.</p>
<p style="text-align: justify;">Az Istenre alkalmazott nevek, kijelentések egy része közvetlenül az isteni lényegre vonatkozik. Más részük elsődlegesen a világ Istenhez való valóságos vonatkozásával vannak összefüggésben és közvetetten vonatkoznak az isteni lényegre. Így például, amikor Istenről azt állítjuk, hogy örökkévaló, akkor közvetlenül a lényegével kapcsolatban teszünk valamilyen kijelentést. Amikor azonban azt mondjuk, hogy Isten teremtő, megváltó, akkor közvetlenül a világ és Isten közti vonatkozásról állítunk valami, és közvetve beszélünk az isteni lényegről. Amikor így járunk el, akkor alkalmazhatjuk Istenre, mint okra a teremtésben kifejtett hatásaira vonatkozó, teremtés kereteiben használt kategóriákat. Így mondhatjuk, hogy Isten megváltó tevékenysége egy adott időpontban kezdődött. Ezt azért tehetjük meg, mert a világ, mint okozat valóságos vonatkozásban van a transzcendens okkal, Istennel, ugyanakkor ez a vonatkozás nem visz valóságos időbeli kategóriákat az időnélküli Istenbe, mert Istennek a világhoz való vonatkozása csak logikai vonatkozás, semmi sincs benne, ami őt a világhoz kötné. Így állíthatjuk Isten szabadságát a teremtéssel kapcsolatban is, mert ez az állítás azt fejezi ki, hogy végső soron a világ létében, megvalósulása módjában semmilyen szükségszerűséggel nem rendelkezik azon kívül, hogy a világ nem létezne Isten, mint ok nélkül. Minthogy Isten oldaláról nézve Istent semmi sem köti a világ létéhez, megvalósulási módjához, Isten vonatkozása a világhoz csak értelmünkben létezik, ezért Isten részéről csak a teljes szabadságról lehet szó a világgal kapcsolatban.</p>
<p style="text-align: justify;">A fentiek alapján nincs szükség arra, hogy Istenben a szentháromsági személyek különbségén kívül más valós különbségeket tételezzünk fel. A palamizmus tévedése metafizikai szempontból az, hogy Istennek a világhoz való logikai vonatkozását valamilyen értelemben mégiscsak valóságos vonatkozásnak tekinti. Ezért Isten világ felé irányuló tevékenységének eredményein kívül, magukat a tevékenységeket is ki kell vonnia az isteni lényeget megillető örökkévalóság, változatlanság, abszolút transzcendencia alól, így ezeket az &#8220;isteni energiákat&#8221; az isteni lényegtől valóságosan különbözőeknek kell tekintenie.</p>
<p style="text-align: justify;">Ebben a bejegyzésben a palamizmussal elsősorban a tomista metafizika szempontjából foglalkoztunk. Az egyik következő megjegyzés a palamizmust antropológiai, kegyelemtani szempontból vizsgálja.</p>
<div class="footnotes"><h2 class="notes">Jegyzetek:</h2><ol><li id="note-1401-1">John Meyendorff: A bizánci teológia. 197.o. <a href="https://www.matthaios.hu/feed/?paged=18#return-note-1401-1">&#8617;</a></li><li id="note-1401-2">John Meyendorff: A bizánci teológia. 199.o. <a href="https://www.matthaios.hu/feed/?paged=18#return-note-1401-2">&#8617;</a></li></ol></div></div>
    </div>
    
    <div class="article">
        <div class="title">2 + 2 = 3. Abszurd jelenet Ionesco stílusában</div>
        <div class="categories">jegyzet</div>
        <div class="summary">Eredetileg ez a bejegyzés a Rorate Caeli blogon megjelent bejegyzés fordítását tartalmazta. A bejegyzés tartalma többeket megbotránkoztatott. Ezért úgy döntöttem, hogy a hozzászólások meghagyásával az eredeti bejegyzés tartalmát törlöm. Ezzel is ki akarom fejezni a blog Jézus Krisztus mindenkori földi &#8230; <a href="https://www.matthaios.hu/2-2-3-abszurd-jelenet-ionesco-stilusaban/">Folytat&#225;s <span class="meta-nav">&#8594;</span></a></div>
        <div class="content"><p><em>Eredetileg ez a bejegyzés a Rorate Caeli blogon megjelent <a href="http://rorate-caeli.blogspot.com/2014/07/two-plus-two-makes-three-after-mass.html">bejegyzés</a> fordítását tartalmazta. A bejegyzés tartalma többeket megbotránkoztatott. Ezért úgy döntöttem, hogy a hozzászólások meghagyásával az eredeti bejegyzés tartalmát törlöm. Ezzel is ki akarom fejezni a blog Jézus Krisztus mindenkori földi helytartója iránti tiszteletét és engedelmességét.  Az eredeti bejegyzés valós problémákra mutat rá és műfaját tekintve abszurd jelenet, mégis a benne elhangzó kifejezések, mondatok nem voltak teljes összhangban a Péter mindenkori utóda iránti köteles tisztelettel. </em></p>
<p><em>Azt azonban meg kell jegyezni, hogy mostanában nem könnyű leírni a fenti mondatokat. Nem lehet nem észrevenni, hogy Ferenc pápa pápaságával egy olyan egyházpolitikai és teológiai irányzat került előtérbe, amelynek hozzállása, amelynek álláspontjai okot adnak az aggodalomra. De Ferenc pápa az Egyház törvényesen megválasztott pápája, akinek majd Isten előtt kell számot adnia pápaságáról. Ezért őt megilleti a tisztelet és az engedelmesség. Az első vatikáni zsinat atyáit a Szentlélek vezette a pápai hatalmat körvonalazó dogmák (tévedhetetlenség, joghatóság az egész Egyház fölött) kijelentésében. Ezek ugyanis ma az Egyház veszélyeztetett egységének biztosítékai. Ezért, akik a katolikus tanítás alapján állnak, nem szakadhatnak ki az Egyház egységéből.</em></p></div>
    </div>
    
    <div class="article">
        <div class="title">A palamizmusról. 4.rész</div>
        <div class="categories">bizánci teológia</div>
        <div class="summary">Az egyik előző bejegyzésben metafizikai szempontból vizsgáltuk a palamizmus alapállítását, amely szerint valós különbség van az isteni lényeg és az isteni energiák között. Láttuk, hogy az Isten és a világ közti viszony helyes felfogása nem teszi szükségessé az isteni egyszerűségnek &#8230; <a href="https://www.matthaios.hu/a-palamizmusrol-4-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-palamizmusrol-3-resz/">egyik előző bejegyzésben</a> metafizikai szempontból vizsgáltuk a palamizmus alapállítását, amely szerint valós különbség van az isteni lényeg és az isteni energiák között. Láttuk, hogy az Isten és a világ közti viszony helyes felfogása nem teszi szükségessé az isteni egyszerűségnek ellentmondó, valós különbség állítását. A transzcendens ok okozatában lévő időbeliség, korlátozottság, változékonyság egyáltalán nem teszi szükségessé, hogy ezek a mozzanatok a transzcendens okban is jelen legyenek. Palamasz Gergely közvetlen indítéka azonban a valós különbség állításakor egy teológiai ismeretelméletet érintő vita volt. A palamizmust tekinthetjük a Keleten különösen hangsúlyos negativ, apofatikus teológia és az Istenről tulajdonságokat, tevékenységeket állító, katafatikus teológia összeegyeztetésére irányuló kísérletnek is. Isten különböző megközelítéseiről szólt <a href="https://www.matthaios.hu/az-istenrol-valo-beszed-a-harmas-ut/">az Isten megismerésének hármas útjáról</a> szóló bejegyzés. A hármas út nem három elkülönített, soha nem találkozó utat jelent, hanem ezeket az utakat együttesen kell használni. Így tudunk Istenről olyan ismereteket szerezni, amelyek valós, igazi ismeretek, de ugyanakkor érvényben marad Aquinói Szent Tamás klasszikus megjegyzése: &#8220;de Deo scire non possumus quid sit, sed quid non sit, non possumus considerare de Deo quomodo sit, sed potius quomodo non sit&#8221; (Summa Theologiae, I. rész, 3. kérdés), azaz &#8220;nem vagyunk képesek megismerni, hogy mi az Isten, hanem csak azt, hogy ő mi nem; nem vagyunk képesek azt látni, hogy hogyan létezik ő, hanem inkább csak azt, hogy hogyan nem létezik&#8221;. A palamizmus az apofatikus és katafatikus teológia közti feszültséget úgy próbálja feloldani, hogy kijelöl Istenben egy külön területet az előbbi és egy külön területet az utóbbi számára. Az apofatikus teológia területe az isteni lényeg, a katafatikus teológia területe az isteni energia. Azt hiszem, első pillanatra látszik, hogy a hármas út együttes alkalmazása kiegyensúlyozottabb megoldás a palamizmus kevésbé érettnek látszó, Isten egyszerűségét kétségbevonó megoldásával szemben.</p>
<p style="text-align: justify;">A palamizmus két szélsőséges álláspontot akar elkerülni. Az első ezek közül Isten teljes megismerhetetlenségét vallja, az emberi szavak, fogalmak teljesen alkalmatlanok arra, hogy Istenről valamilyen ismeretet adjanak. A másik szélsőség viszont az antropomorfizmusok korlátlan és ellenőrizetlen használatával Isten transzcendenciáját teszi kétségessé, őt mintegy a teremtmények egyikévé, jóllehet legnagyobbikává (aki a legnagyobb mértékben birtokolja a tökéletességet) teszi. A modern teológiának nagy kísértése ez a második szélsőség. A két szélsőség elkerülését célzó tomista &#8220;megoldás&#8221; az analógia és a vele szoros kapcsolatba hozható részesedés (participatio) fogalmára épül. (Az <a href="https://www.matthaios.hu/az-istenrol-valo-beszed-az-analogia/">analógiával</a> már ugyancsak foglalkozott egy régebbi bejegyzés.) Szavaink (fogalmaink) utalhatnak egyértelműen az általuk jelzett tartalomra. Így például az &#8220;ember&#8221; szó a &#8220;Szókratész ember&#8221; és az &#8220;Alkibiadész ember&#8221; mondatokban ugyanarra utal. Az ilyen jelentést egyértelmű, univok jelentésnek nevezzük. Az &#8220;ár&#8221; szó teljesen mást jelent, amikor a kenyér áráról és a cipész &#8220;ár&#8221; nevű szerszámáról beszélünk. Itt két teljesen különböző jelentésről van szó, a hangalak azonossága csak a véletlen műve. Ilyenkor azonos hangzás melletti határozott többértelműségről, ekvivokációról beszélünk. A negatív teológia szerint Isten megközelíthetetlensége miatt szavaink Istennel kapcsolatos jelentését az ekvivokáció jellemzi. Ha azonban szavainkat univok értelemben használnánk Istenre, akkor végzetesen beleesnénk az antropomorfizmus csapdájába. A szavak használatának van azonban egy olyan lehetősége is, amellyel kapcsolatban sem a szigorú egyértelműség, sem a szigorú többértelműség nem állítható. Az analóg értelemben, analóg jelentéssel használt szavak jelentésük szempontjából az egyértelműség és a szigorú értelemben vett többértelműség, ekvivokáció között helyezkednek el. Ilyen analóg értelemben használjuk például a &#8220;látás&#8221; szót, amikor a szemünkkel való látásról vagy értelmünk látásáról van szó. Mind a két esetben valamilyen külső tárgy, hatás okoz állapotváltozást. Egyik esetben a dolog képe alakul ki a szemmel  látóban, a másik esetben pedig a megismert tárgy fogalma az értelemben. A szó jelentése a fenti kifejezésekben nem teljesen azonos, de ugyanakkor nem is teljesen különböző. Az analóg jelentés tehát magában hordoz valamilyen egységet, de valamilyen különbséget is. Az analógia fogalma alapvető fontosságú, hiszen enélkül Istenről nem tudnánk még beszélni se. Valójában ezt még a negatív teológia sem nélkülözheti, hiszen ez is egy létezőről beszél és nem a nem-létezőről, a semmiről. Ugyanakkor az analógia fogalmáról sok vita volt a skolasztikus filozófiában (és teológiában). (Erről majd később lesz egy bejegyzés.) Az analógia fogalmának elemzésében a tomisták közül sokan csatlakoznak Cajetanus bíboroshoz (<a href="http://en.wikipedia.org/wiki/Thomas_Cajetan">Thomas de Vio</a> 1469-1534, a blog <a href="https://www.matthaios.hu/a-termeszetes-es-termeszetfolotti/">egyik megjegyzésében</a> szó volt arról, hogy alaptalanul vádolták Aquinói Szent Tamás tanításának eltorzításával). Szerinte a szó legigazibb értelmében analógiának az úgynevezett arányosság, hasonlóság alapján mondott analógia (analogia proportionis) tekinthető. Ez azt jelenti, hogy az analóg fogalom és alanya (amiről állítjuk a fogalmat) közötti viszony a különböző analóg állításokban hasonló. Így a szem és a látása közti viszony hasonlít az értelem és a látása közti viszonyhoz. Az egységet ez az arányosság, hasonlóság adja, a különbséget pedig azok a dolgok, amelyekre ez az arányosság, hasonlóság vonatkozik. Így például a szem és látása közti viszony hasonlít az értelem és látása közti viszonyhoz, a különbség pedig abból adódik, hogy az egyik esetben a szemről van szó, a másik esetben pedig az értelemről. Ebből adódóan a kétféle látás és a látó alany közötti viszony arányossága, hasonlósága ellenére is jelentős különbség van közöttük. A költői nyelv is sűrűn él a hasonlat, metafora eszközeivel. A költői használat legtöbb esete azonban nem tekinthető szoros értelemben vett analógiának. A költői hasonlat esetében sokszor valamilyen külsődleges hasonlóságról van szó, amelyre utalva olyan szót, tulajdonságot állítunk valakiről, valamiről, amelyet egyébként nem lehetne állítani. Ha valakiről azt állítjuk, hogy tekintete felhős lett, akkor egy olyan szót használunk, amely eredeti jelentése szerint nem hozható összefüggésbe egy ember tekintetével. A &#8220;látás&#8221; szó esetében azonban nem erről van szó, mert ez a szem és az értelem látása közötti belső hasonlóságra utal.</p>
<p style="text-align: justify;">Az egyik, palamizmusról szóló <a href="https://www.matthaios.hu/a-palamizmusrol-3-resz/">előző bejegyzésben</a> szó volt arról, hogy a teremtéssel kapcsolatos oksági összefüggésben két különböző létrend találkozik. Ez az oksági vonatkozás az okozat oldaláról nézve valós vonatkozást jelöl, a transzcendens ok, Isten felől nézve azonban csak logikai vonatkozás van. Ez az okság alapozza meg azt az analóg jelentést, amellyel szavaink akkor rendelkeznek, amikor Istenre vonatkoztatva használjuk őket. A teremtett létezés és transzcendens oka között van valamilyen belső összefüggés, belső hasonlóság. A világ a semmiből jött létre a teremtés által, ezért a világ a létezésének, és tökéletességének valamilyen hasonlóság formájában transzcendens okában is jelen kell lennie. Nem arról van azonban szó, hogy a világ létezése, tökéletességei valamilyen azonos dolognak kisebb mértékű birtoklásából származnának. A korlátlan létezést és a korlátozott létezést nem valamilyen azonosság, hanem csak valamilyen hasonlóság kötheti össze. Ez az arányosság, hasonlóság azonban elég alapot arra, hogy Isten létezésével, tökéletességeivel, cselekedeteivel kapcsolatban az elsődlegesen a  teremtett világ leírására használt fogalmainkat, szavainkat igaz, Istenről szóló kijelentésekben használjuk. Ez teszi lehetővé, hogy egyáltalán beszélhessünk Istenről, emberi szavakból álló hitvallásunk legyenek. Ez teszi lehetővé azt is, hogy létezzen az a teológia, amelynek egyik fő hivatása az analóg értelemben használt kifejezések jelentésének teljesebb, pontosabb feltárása. Ez a feltárás azonban nem azt jelenti, hogy az analógia felszámolódna és helyét valamilyen, teljesnek értelmezhető univocitás venné át. Amikor azt mondjuk, hogy Isten jó, akkor azt fejezzük ki, hogy Isten és jósága közti viszony valamilyen értelemben hasonlít a teremtmény és jósága közti viszonyhoz. Amint egy ember jósága az ember adakozó szeretetében nyilvánulhat meg, úgy ez megtalálható Istennél is, de nem korlátozott, véges formában. Isten végtelen jósága végtelenül különbözik attól a véges és korlátozott jóságtól, amellyel a teremtésben találkozunk. Így nem kell azt mondanunk, hogy Isten jósága nem az isteni lényeg jósága, hanem ez csak az isteni energiák körébe tartozó jóság. Isten jósága annak az Istennek a jósága, akiben nincs valós különbség lényege, létezése és tulajdonságai között. Isten maga a jóság, ezzel szemben a teremtményről ilyen nem állítható, az legfeljebb csak jó lehet.</p>
<p style="text-align: justify;">A szavak analóg használatát megalapozó arányosság, hasonlóság tehát összeegyeztethető a végtelen különbséggel. Az analógia fogalma az isteni lényeg és energiák közötti, Palamasz Gergely által alkalmazott valós megkülönböztetést fölöslegessé teszi.  A negyedik lateráni zsinat tömören fogalmaz: &#8220;inter creatorem et creaturam non potest similitudo notari, quin inter eos maior sit dissimilitudo notanda&#8221;, azaz &#8220;a teremtő és teremtmény között nem állapíthatunk meg valamilyen hasonlóságot anélkül, hogy meg ne jegyeznénk, hogy közöttük a különbség nagyobb&#8221;. Így azt mondhatjuk, hogy Isten megismerése szempontjából is fölöslegesnek tűnik a palamiták valós megkülönböztetése. Az egyik következő bejegyzésben azt mutatjuk majd ki, hogy ezt a megkülönböztetést a <em>theószisz, </em>a megistenülés katolikus értelmezése ugyancsak fölöslegessé teszi.</p></div>
    </div>
    
    <div class="article">
        <div class="title">A palamizmusról. 5.rész</div>
        <div class="categories">bizánci teológia</div>
        <div class="summary">Az előző bejegyzésekben (itt és itt) megmutattuk, hogy a Palamasz Gergely által feltételezett, isteni lényeg és energiák közötti valós különbség sem a metafizika szempontjából, sem a teológiai ismeretelmélet szempontjából nem indokolt. A témával kapcsolatos eddigi bejegyzések elsősorban a természetes rend &#8230; <a href="https://www.matthaios.hu/a-palamizmusrol-5-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben (<a href="https://www.matthaios.hu/a-palamizmusrol-3-resz/">itt</a> és <a href="https://www.matthaios.hu/a-palamizmusrol-4-resz/">itt</a>) megmutattuk, hogy a Palamasz Gergely által feltételezett, isteni lényeg és energiák közötti valós különbség sem a metafizika szempontjából, sem a teológiai ismeretelmélet szempontjából nem indokolt. A témával kapcsolatos eddigi bejegyzések elsősorban a természetes rend keretei között foglalkoztak Palamasz Gergely megkülönböztetésével. Ez a megkülönböztetés azonban mélyen érinti a természetfölötti rendet is, sőt az eredeti 14. századi vita fontos része volt a keleti szerzetesek misztikus tapasztalatai valóságának a megvédése. A szerzetesek azt állították, hogy aszketikus (és pszichofizikai) gyakorlataik elvezetnek a teremtetlen isteni energiákkal való közvetlen kapcsolathoz, annak a teremtetlen fénynek a látásához, amely a színeváltozáskor, a Tábor hegyen Jézusból sugárzott. Minthogy azonban a megközelíthetetlen Isten fogalmával ezek a tapasztalatok nem voltak összeegyeztethetőek, a palamiták szerint a teljes megközelíthetetlenséget csak az isteni lényegről kell állítani. Az isteni lényegben nem lehet részesedni, de az isteni energiák esetében már lehetséges a közvetlen részesedés, a közvetlen kapcsolat. Így az istenivé válás, a theószisz szentírási alapokra (2Pét 1,4) épülő tanítása a palamita teológia számára csak az isteni energiákra vonatkozik.</p>
<p style="text-align: justify;">A nyugati teológia határozott különbséget tesz a természetes és természetfölötti rend között. Ez a különbség, ilyen határozott formában a palamita teológia számára ismeretlen. A palamita teológia valamilyen értelemben a két rend folytonosságát vallja. Talán (kissé röviden fogalmazva) azt is mondhatnánk, minthogy a palamita teológia nem tesz határozott különbséget a természetes és természetfölötti rend között, kénytelen határozott különbséget tenni az isteni lényeg és az isteni energiák között. A nyugati teológia szerint Isten teljes megközelíthetetlensége elsősorban a természetes rendre jellemző. (Egy <a href="https://www.matthaios.hu/a-termeszetes-es-termeszetfolotti/">régebbi bejegyzés</a> foglalkozott a természetes és természetfölötti renddel.) A természetes rendre az a jellemző, hogy ebben Isten a másodlagos okok elsődleges okaként ismerhető fel. A természetes rend a másodlagos okok világa, amelyek természetüknek megfelelően működnek. Ebből a világból Istenhez vezet az elégséges magyarázat, elégséges ok szükségszerűségének az elve, mert ezek az okok, ha csak önmagukban nézzük őket, magyarázat, rajtuk kívül eső ok után &#8220;kiáltanak&#8221;. Így juthatunk el Isten közvetett, másodlagos okokból kiinduló ismeretéhez, a filozófia istentanhoz, a <em>theologia naturalis</em>-hoz. Ez az ismeret csak közvetett ismeret, feltételezi a másodlagos okok ismeretét. A természetes rendben semmi sem utal Isten közvetlen ismeretének lehetőségére, azonkívül, hogy az ember szellemi természete miatt ez nem jelent logikai ellentmondást. Nincs abban ellentmondás, hogy Isten, mint ok, közvetlenül hasson teremtményeire. Ez a hatás a szellemi teremtmények esetében az Istennel való közvetlen kapcsolatot eredményezi. Ezt a lehetőséget, amely a teremtmény részéről nem több, mint logikai ellenmondástól való mentesség Isten közvetlen működésének befogadására, engedelmesség szerinti képességnek,  <a href="https://www.matthaios.hu/potentia-oboedientialis-1-resz/"><em>potentia oboedientialis</em></a>-nak nevezzük.</p>
<p style="text-align: justify;">Az emberi természet részéről ilyen <em>potentia oboedientialis</em> az, hogy ez képes az Ige személyében az isteni természettel való, a világban tapasztalható minden egységet felülmúló egységre lépni. Ez az egység nem szünteti meg az emberi természetet, ugyanakkor a személyi egység, az <em>unio  hypostatica </em>miatt az istenség átjárja ezt a természetet. Ehhez a csodálatos lehetőséghez hasonlít, ettől nem független annak a lehetősége, hogy az ember közvetlen kapcsolatba kerüljön Istennel (és nemcsak az isteni energiákkal), hogy az ember színről-színre láthassa Istent, minden közvetítés nélkül, úgy, ahogyan van. Minthogy azonban <em>potentia oboedientials</em>-ról van szó, a kezdeményezés, az okság csak közvetlenül Istentől indulhat ki, a természetnek föl kell emelődnie ahhoz, hogy az Istennel való közvetlen kapcsolat szintjére kerüljön. Isten kinyilatkoztatta magát, a végső időben elküldte hozzánk az Igét, aki Isten. Így ez a kapcsolat megjelent a történelemben. Ezt a kapcsolatot az emberi beszéd közvetíti a világ számára. Ennek a kapcsolatnak a befogadója azonban ontológiai értelemben is felemelkedik Isten szintjére, mert igazában csak így tudja az emberi szavak által &#8220;közvetített közvetlenséget&#8221; befogadni. Ez a felemelés nem a természet megszűnését jelenti, hanem a természet, az emberi lélek felruházását egy olyan valóságos tulajdonsággal, amely szinte második természetnek tekinthető. Ez a tulajdonság a megszentelő kegyelem. Ez a tulajdonság nem valamilyen természetes ok működésének a következménye, ezt Isten közvetlen működése eredményezi a lélekben. Ez Istenhez teszi hasonlóvá a lelket, az embert, ez részesedés az isteni természetben, az isteni lényegben. Ez a részesedés valóságos, de analóg részesedés. (Az <a href="https://www.matthaios.hu/a-palamizmusrol-4-resz/">előző bejegyzésben</a> volt arról szó, hogy az analógia helyesen értelmezett fogalma fölöslegessé teszi Palamasz Gergely megkülönböztetését.) A palamiták, helytelenül értelmezve az analógia fogalmát, azt állítják, hogy az isteni lényegben való részesedés istenné tenné a részesedőket. Ez az állítás azonban csak akkor helyes, ha a részesedést az egyértelműség, univocitás irányából értelmezzük. Egy hasonlattal élve, ha csak egyetlen MOL részvényem van, akkor már MOL részvényes vagyok azzal együtt, aki talán a legtöbb MOL részvénnyel rendelkezik. Így van szavazati jogom a közgyűlésen, igaz ugyan, hogy részvényem csak egyetlen szavazatot ér. Az isteni természetben való részesedés azonban nem ilyen univok értelemben vett, hanem analóg értelemben vett részesedés, amely csak hasonlóságot eredményez, az azonosság minden lényegi mozzanata nélkül. Az azonosság csak a hasonlóságban van. (Ez a hasonlóság azonban nem valamilyen külsődleges, metaforikus hasonlóság, hanem valóságos és belső hasonlóság.) Az <a href="https://www.matthaios.hu/a-palamizmusrol-4-resz/">előző bejegyzésben</a> idéztük a negyedik lateráni zsinat szövegét, amely szerint az Istennel való hasonlóság említésével együtt kell járnia az Istentől való végtelen különbség említésének is. Ha tehát ilyen értelemben vesszük az isteni lényegben való részesedést, akkor már nincs helye a palamiták aggodalmának, amely szerint az isteni lényegben való részesedés istenné tenne bennünket.</p>
<p style="text-align: justify;">Az istenivé válás, a theószisz területe tehát a katolikus álláspont szerint a természetfölötti, az isteni kegyelem világa. A kegyelem közvetlen oka az Isten, a kegyelem azonban nem teremtetlen. Teremtetlen a kegyelem okozója, létrehozója. A kegyelemmel kapcsolatos működés kiemelt módon tulajdonítható a <a href="https://www.matthaios.hu/szentharomsagi-szemelyek-a-szentlelek/">Szentléleknek</a>, akinek személyi sajátosságai különleges rokonságot mutatnak a megszentelés művével, akit ezért a Teremtetlen Kegyelemnek is neveznek. A megszentelő kegyelem, a hit, remény és szeretet isteni erényeinek a gyökere, olyan minőséggel ruházza fel az emberi lelket, amelynek következtében ez közvetlen kapcsolatba kerül Istennel. Ez a kapcsolat már nemcsak Istenre, mint a világ teremtőjére vonatkozik, hanem Istenre, mint Istenre, Istenre úgy, ahogyan van. Beszélhetünk Istennek, mint teremtőnek, mint első oknak a világban való jelenlétéről. A megszentelő kegyelem állapotában lévő lélekben azonban Isten jelenlétének új módja kezdődik el. Ez a jelenlét a Szentháromság személyeinek a jelenléte: &#8220;Aki szeret engem, megtartja tanításomat. Atyám is szeretni fogja őt, hozzá megyünk és benne fogunk lakni&#8221; (Jn 14, 23). A megszentelő kegyelem által fölemelt lélek képességeinek, értelmének és akaratának Isten közvetlenül lesz a tárgya. Ez a közvetlenség azt jelenti, hogy Isten nemcsak a teremtés okaként, a teremtésben lévő jóság forrásaként van jelen, hanem atyaként, fiúként és szentlélekként. A hit által megvilágosított értelem azonban továbbra is rászorul kiindulásként az emberi szavakra, fogalmakra. A természetes rendben az emberi fogalmak analóg használata irányt mutat Isten felé. A természetfölötti rendben is elengedhetetlen ez a használat, de itt ennek szerepe már hasonlítható az Oltáriszentség szentségi színeinek szerepére, amelyek mögött ott van Jézus valóságos teste. Így a hit fénye még nem teljes ragyogás, beszélhetünk a <a href="https://www.matthaios.hu/a-hit-fenye-es-homalya/">hit homályáról</a> is. Az üdvözültek számára azonban a halálban lehull ez a lepel, eloszlik ez a homály, a hit fényének szerepét átveszi a dicsőség fénye, a <em>lumen gloriae</em>, amelyben színről-színre látják Istent, úgy, ahogyan van. Teremtényi mivoltunkat azonban a boldogító istenlátás, a <em>visio beatifica</em> sem szünteti meg. Isten látása nem jelenti Isten teljes megragadását, maradéktalan megismerését, mert ilyen ismerete csak magának az Istennek lehet. A palamizmus az Isten és ember közti kapcsolat korlátját Istenben helyezi el: ez a korlát az isteni lényeg és az isteni energiák közti valós különbség. Teológiai szempontból megkérdőjelezhető ez az eljárás, hiszen a teremtés alapján tesz ontológiai különbséget a teremtőben. A katolikus álláspont szerint ilyen korlát nincs Istenben, ez a korlát a teremtményben van. Ez a korlát dinamikus, a teremtmény felfogóképességének a korlátja.</p>
<p style="text-align: justify;">Láttuk tehát, hogy a hitben a közvetettség és a közvetlenség egyaránt megvan. A közvetettség abban mutatkozik meg, hogy földi életünkben az Istenről való ismereteinket emberi fogalmaink segítségével fejezzük ki. Ezek a fogalmak azonban nem a teremtésen keresztül utalnak a teremtőre, hanem közvetlenül Isten titkait tárják fel. A közvetlenség megmutatkozik a hit indítékában is. <a href="https://www.matthaios.hu/analysis-fidei/">Hitünk titkait</a> nem valamilyen természetes következtetés, meggyőződés eredményeként fogadjuk el, hanem Isten miatt, aki maga az Igazság. Megismerésünk befogadó jellegű, ismeretünk a megismert valamilyen értelemben vett hasonmása, amely hasonmás megismerésünk korlátainak megfelelően alakul ki. Földi életünkben ez a korlát abban mutatkozik meg, hogy nem tudunk elszakadni emberi fogalmainktól, ezeket alkalmazzuk Istenre, emberi szavaink segítségével beszélünk még a hit legmélyebb titkairól is. A lélek másik képessége, az akarat azonban már kifelé irányuló képesség, a lélek törekvése a jó, a szeretett felé. Ezért a három isteni erény (hit, remény, szeretet) közül a szeretet az, amely korlátainkat leginkább meghaladva, leginkább közvetlenül törekszik Isten felé. Ezért mondja Szent Pál: &#8220;Most megmarad a hit, remény, szeretet, ez a három, de köztük a legnagyobb a szeretet&#8221; (1Kor 13,13).</p>
<p style="text-align: justify;">Összefoglalva megállapíthatjuk, hogy a palamizmus, mint teológiai irányzat, párhuzamba állítható a nyugati skolasztikával. A palamizmus megoldása azonban a megfelelő fogalmak hiánya miatt kezdetlegesebb. Azt hiszem, hogy ebben az igen értékes keleti hagyomány nem kellően érett rendszerbe, szintézisbe foglalásáról van szó.</p></div>
    </div>
    
    <div class="article">
        <div class="title">A matematikai ismeretek eredete. 1.rész</div>
        <div class="categories">filozófia</div>
        <div class="summary">A matematika köztudatban ismert két ágának egyike az aritmetika, a számokkal foglalkozó ág. A másik ág a geometria, amely a térbeli alakzatokkal foglalkozik. A 17. század folyamán, elsősorban a fizika hatására alakult ki a matematikának az az ága, amely a &#8230; <a href="https://www.matthaios.hu/a-matematikai-ismeretek-eredete-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A matematika köztudatban ismert két ágának egyike az aritmetika, a számokkal foglalkozó ág. A másik ág a geometria, amely a térbeli alakzatokkal foglalkozik. A 17. század folyamán, elsősorban a fizika hatására alakult ki a matematikának az az ága, amely a függvények változásával és a változások eredményeinek az összegezésével foglalkozik. A matematikának ez az ága, az analízis a differenciálszámítás felfedezésével kezdődött. A differenciálhányados megadja a függvény változásának mértékét egy adott helyen és így ez kiválóan alkalmazható a térbeli változás, a szoros értelemben vett mozgás leírása. A térbeli mozgás sebessége a távolság változásának mértéke, magának a sebesség változásának a mértéke pedig a gyorsulás. Ezek a mértékek megadhatók differenciálhányadosként és így szerepelnek a fizikai törvények matematikai leírásaiban. A pillanatnyi változást leíró matematikai eszköz, a differenciálszámítás párja az integrálszámítás, amely viszont nem a pillanatra jellemző mennyiségekkel, hanem a pillanatokból összeálló intervallumokra jellemző, összegezett mennyiségekkel foglalkozik. A 19. és 20. század folyamán azonban megjelentek a matematikának olyan ágai is, amelyeknek már semmilyen közvetlen kapcsolata nincs a számokkal, mennyiségekkel, térbeli alakzatokkal. Az absztrakt algebra például már nem aritmetikai vagy geometriai objektumokkal foglalkozik. Ezek az objektumok semmilyen tulajdonsággal nem rendelkeznek azon kívül, hogy köztük valamilyen műveleteket lehet végezni, amely műveleteknek vannak bizonyos tulajdonságai. Ezek a tulajdonságok néha emlékeztetnek a számok aritmetikában megszokott tulajdonságaira (sokszor ezek voltak a kindulásai az ezektől már elszakadó általánosításoknak). Az absztrakt algebra talán legfontosabb ágában, a csoportelméletben definiált műveleti tulajdonságok például emlékeztetnek az egész számok (negatív egész számok, nulla, pozitív egész számok) közti összeadás műveleti tulajdonságaira. Ezeknek a tulajdonságoknak azonban nem ez az egyetlen &#8220;realizációja&#8221;, a csoportelmélet nélkülözhetetlenné vált a matematika és a fizika sok területén.</p>
<p style="text-align: justify;">Maga a számfogalom is nagy fejlődésen ment keresztül. A pozitív egész számok (1, 2, 3 &#8230;) beágyazódnak a negatív egész számokat és a nullát is tartalmazó tágabb számkörbe. Ez ismét beágyazódik az osztás műveletének eredményeként kapott törtszámokat is tartalmazó tágabb körbe, a racionális számok körébe. Ez ismét beágyazódik a valós számok körébe, amely már például tartalmazza a hányadosként nem előállítható, pozitív számokból vont négyzetgyököket is. (Ilyen szám például kettő négyzetgyöke, tehát az a szám, amely önmagával megszorozva kettőt ad). De ez még nem az utolsó lépés a számok körének bővítésében. A bővítés következő lépésében számnak tekintjük például a negatív számok négyzetgyökeit is. (A -1 négyzetgyökét például az <i>i </i>betűvel jelölik és az ilyen számokat képzetes, imaginárius számoknak nevezik). A képzetes és valós számokat, továbbá az ezekből összetett számokat tartalmazó számkört a komplex számok körének nevezik. Tapasztalható világunkban semmilyen, képzetes számokra emlékeztető mozzanattal nem találkozunk. A valós számok közül többet még kapcsolatba hozhatunk tapasztalati világunkkal. Így például egy egységnyi hosszú oldalakkal rendelkező asztal lapja átlójának a hossza kettő négyzetgyökének tekinthető. A komplex számok matematikáját használó számítások, levezetések azonban nélkülözhetetlenek például a fizikában. <em><br />
</em></p>
<p style="text-align: justify;">Egy másik megnyilvánulása a matematika &#8220;tapasztalati valóságtól való elszakadásának&#8221; a háromnál magasabb dimenziójú terek tanulmányozása. Érdekes módon az ilyen területek is megjelennek a tapasztalati világ leírására irányuló matematikai levezetésekben. A kísérletileg igazolt relativitás-elméletekben például a tér megszokott három dimenziójához hasonló dimenzióként van kezelve az idő is, az elméletek matematikai leírására ilyen, négydimenziós tereket használnak. A kísérletileg igazolatlan fizikai húr-elméletek már &#8220;bővebben bánnak&#8221; a dimenziók számával, feltételezéseik szerint szerint a tér lehet akár kilenc vagy ennél több dimenziós is. Fontos azonban megjegyezni, hogy a matematika sokdimenziós terei nem valamilyen fizikai tapasztalat alapján születtek, ezek teljesen a matematika &#8220;termékei&#8221;, amelyek később nyertek fizikai alkalmazást.</p>
<p style="text-align: justify;">A matematikai objektumainak a fentiekben csak vázlatosan, a teljesség igénye nélkül leírt &#8220;bősége&#8221; láttán, joggal vetődik fel a kérdés, hogy honnan vannak ezek az objektumok. Mi ezeknek az objektumoknak az ontológiai helyzete? Kitaláljuk-e ezeket vagy felfedezzük? A fenti kérdéseket még ki lehet egészíteni azokkal a kérdésekkel, amelyek a matematika és a tapasztalati világ összhangjára vonatkoznak, amely összhangra a fentiekben is utaltunk. A fenti (és egyéb) kérdések megválaszolásával kapcsolatban alakult ki a <a href="http://hu.wikipedia.org/wiki/Matematikafiloz%C3%B3fia">matematika filozófiai vonatkozásainak</a> a tanulmányozása. A fenti kérdések mellet még olyan kérdések is megjelentek, amelyek a matematikai módszerek más tudományok által irigyelt egzaktságára, konzisztenciájára vonatkoznak. Ezekkel kapcsolatban <a href="http://hu.wikipedia.org/wiki/Kurt_G%C3%B6del">Kurt Gödel</a> felfedezései ébresztettek kételyeket. <a href="http://hu.wikipedia.org/wiki/G%C3%B6del_els%C5%91_nemteljess%C3%A9gi_t%C3%A9tele">Gödel első nemteljességi tétele</a> szerint bizonyos matematikai elméletekben (formális rendszerekben) van olyan tétel, amelynek sem állítása, sem tagadása nem bizonyítható. Itt tehát a matematikai tétel igazsága és bizonyíthatósága közti kapcsolat meglazulásáról van szó. A <a href="http://hu.wikipedia.org/wiki/G%C3%B6del_m%C3%A1sodik_nemteljess%C3%A9gi_t%C3%A9tele">második nemteljességi tétel</a> arra is rámutat, hogy a matematika bizonyos elméletei esetében nem tudjuk az elmélet eszközeivel megmutatni, hogy a rendszerben nincs olyan tétel, amely bizonyítható, de ennek a tagadása is bizonyítható. Más szóval a rendszer konzisztenciája, ellentmondásoktól való mentessége kérdésének a megválaszolására csak a rendszeren kívül van lehetőség.</p>
<p style="text-align: justify;">A továbbiakban elsősorban nem Gödel tételeivel, hanem a matematika ismeretek eredetével foglalkozunk, tehát azzal a kérdéssel, hogy honnan veszi a matematika a tárgyait. Ezek a kérdések a matematika területén belül nem válaszolhatóak meg. Természetesen eredményesen lehet foglalkozni a matematikával anélkül is, hogy a fenti kérdésekre megpróbálnánk választ adni. Sőt még az is lehetséges, hogy a válasz megkerülését filozófiai jellegű álláspontként fogalmazzuk meg. Ilyen álláspont volt <a href="http://hu.wikipedia.org/wiki/David_Hilbert">David Hilbert</a> által megfogalmazott formalizmus álláspontja. Ez az álláspont zárójelbe tette a matematikai tételek jelentését, célként tűzte ki a matematika teljes formalizálását. Egy adott terület axiómáit, meghatározásait formulák, jelek segítségével megfogalmazhatjuk. Ugyanígy megadhatjuk azokat a szabályokat is, amelyek segítségével a meghatározások alapján tételeket fogalmazhatunk meg. Az axiómákból való levezetés, bizonyítás azt a folyamatot jelenti, amelyben az axiómák megfogalmazását megfelelő szabályok segítségével &#8220;átalakítjuk&#8221; és ezen lépések folyamán eljutunk a tételhez (vagy tagadásához). A tételek axiómákból való levezetésének, bizonyításának menete ugyancsak formalizálható. Gödel előbb említett tételei azonban csapást mértek a formalizmus eredeti elképzelésére, mert kimutatták azt, hogy bizonyos matematikai elméletek esetében egyrészt a formalizmust alkalmazva megfogalmazhatunk olyan tételeket, amelyekkel kapcsolatban elvileg leheteletlen olyan levezetést adni, amelynek eredménye akár a tétel, akár ennek tagadása. Másrészt Gödel azt is megmutatta, hogy bizonyos formális elméletek esetében az elmélet eszközeivel még azt sem tudjuk igazolni, hogy a rendszer konzisztens-e.</p>
<p style="text-align: justify;">Láttuk tehát, hogy a matematika tárgyainak ontológiai helyzetével kapcsolatos eredeti kérdésnek a szigorúan értelemben vett formalista megközelítés alapján történő félretétele problémákkal jár. A matematika tárgyainak ontológiai helyzetével kapcsolatos kérdésekre adott válaszok rokonságot mutatnak a középkori skolasztika egyik nagy filozófiai vitájában az univerzálékkal kapcsolatos kérdésekre adott válaszokkal. Ez a vita arról szólt, hogy mi alapján állítunk egyetemes dolgokat az individuumokról. Mi alapján mondjuk azt, hogy X ember, hogy Y ember. Létezik-e az individuumoktól függetlenül, az individuumokat megelőzőn az, amire az &#8220;ember&#8221; szó utal? Vagy ennek a szónak nincs ilyen jelentése, mert ez csak az individuumok egy bizonyos halmazának jelölésére szolgál, minden további ontológiai alap, jelentés nélkül? A kérdést úgy is fel lehet tenni, hogy mi az olyan általános fogalmaknak, mint amilyen például az emberség, az ontológiai helyzete. Van-e önállóan létező emberség a valóságban is, vagy ez csak értelmünk, nyelvünk konstrukciója, amely az individuumok egy csoportjának a jelölésére szolgál. Hasonló kérdés tehető fel matematikai fogalmainkkal, a matematika objektumaival kapcsolatban is. Az univerzálék kérdésével kapcsolatos szélsőséges válaszok, a platonista realizmus válaszai (<em>universale ante rem</em>, azaz az univerzálék már a dolgok előtt, azoktól függetlenül léteznek) és a nominalizmus válaszai (<em>universale post rem</em>, azaz az univerzálék a dolgok után, csak értelmünkben léteznek) megjelennek a matematika filozófiájában is. A tomizmus által is képviselt mérsékelt realizmus (<em>universale in re</em>, azaz az univerzálék nem a dolgok előtt, nem a dolgoktól függetlenül léteznek, hanem a dolgokban) álláspontja hasznos lenne a matematika filozófiájában is. A tomista tudományelmélet kijelöli a matematika helyét a tudományok rendszerében, de viszonylag kevéssé van képviselve a matematika filozófiájának utóbbi fejleményeiben. A következő bejegyzésben a matematika tárgyai eredetének kérdését a tomizmus szempontjából próbáljuk vizsgálni, természetesen most is a teljesség igénye nélkül.</p></div>
    </div>
    
    <div class="article">
        <div class="title">A matematikai ismeretek eredete. 2.rész</div>
        <div class="categories">filozófia</div>
        <div class="summary">Az előző bejegyzésben azt a kérdést vetettük fel, hogy a matematika különböző tárgyai (így például a számok, a geometriai alakzatok vagy az olyan elvontabb struktúrák, mint például az absztrakt algebra struktúrái) milyen létezéssel rendelkeznek. Léteznek-e ezek tőlünk függetlenül vagy csak képzelőerőnk &#8230; <a href="https://www.matthaios.hu/a-matematikai-ismeretek-eredete-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-matematikai-ismeretek-eredete-1-resz/">előző bejegyzésben</a> azt a kérdést vetettük fel, hogy a matematika különböző tárgyai (így például a számok, a geometriai alakzatok vagy az olyan elvontabb struktúrák, mint például az absztrakt algebra struktúrái) milyen létezéssel rendelkeznek. Léteznek-e ezek tőlünk függetlenül vagy csak képzelőerőnk tevékenységének az eredményei ezek? A kérdést színezi az, hogy a fizika tanúsága szerint a valós, tőlünk független létezők világa valamilyen módon összefügg a matematika világával, hiszen bizonyos, matematikát intenzíven használó fizikai elméletek kísérletileg nyernek igazolást. Egyes matematikusok szerint a matematika tárgyainak világa tőlünk függetlenül létező világ, a matematikus csak felfedezi ennek a világnak a &#8220;tényeit&#8221;. Ezt az úgynevezett platonista álláspontot képviseli például az előző bejegyzésben említett Kurt Gödel, vagy <em>A császár új elméje</em> című könyve alapján Magyarországon is ismert <a href="http://en.wikipedia.org/wiki/Roger_Penrose">Roger Penrose</a>. A matematika eredetével kapcsolatos <a href="http://en.wikipedia.org/wiki/Philosophy_of_mathematics">különböző nézetek</a> skálájának másik szélén található álláspont szerint a matematika csak az ember, az emberi kultúra alkotása, tipikusan emberi, sőt szociális jelenség. Tomista szemszögből nézve a matematika tárgyai csak az emberi értelemben létező tárgyak, de ezek összefüggésben vannak a tőlünk függetlenül létező, tapasztalati világgal, vonatkoznak erre a világra. A matematika tárgyai <em>entia rationis cum fundamento in re, </em>csak értelmünkben létező dolgok, de ezek léte a tőlünk független valóságban van megalapozva. Ezzel a &#8220;definícióval&#8221; kapcsolatban fölmerül a kérdés, hogy hogyan keletkeznek értelmünkben a matematika tárgyai, mi ezek viszonya a tapasztalati világhoz. A kérdésre a választ a tomista ismeretelmélet egyik legfontosabb fogalma, az elvonás, az absztrakció fogalma segítségével adhatjuk meg.</p>
<p style="text-align: justify;">Az absztrakció tomista fogalmának megvilágításához az absztrakció egy &#8220;modernebb&#8221; változatából, a szoftverfejlesztés folyamán használt absztrakcióból indulunk ki. (Egy <a href="https://www.matthaios.hu/a-megismeres-folyamata-nagyon-rovid-osszefoglalo/">korábbi megjegyzésünkben</a> már használtunk a szoftverfejlesztés területéről vett analógiát.) Közismert, hogy a számítógépes programok nagyon egyszerű (szinte primitívnek mondható), számítógépek által közvetlenül végrehajtható utasítások, úgynevezett gépi kódú utasítások ezreiből,  millióiból állnak. Ezekből a primitív utasításokból a bonyolult programok (ilyen például a Microsoft Office) közvetlen felépítése rendkívül nehézkes, hibák elkövetésének erősen kitett, hosszú folyamat. Ráadásul a különböző számítógépek különböző elemi utasításokkal rendelkezhetnek. A szoftverfejlesztésben hamar rájöttek arra, hogy egy konkrét szoftverobjektum esetében el lehet választani azt, hogy valamilyen magasabb szinten az objektumnak mi a feladata, attól, hogy ez az objektum hogyan oldja meg ezt a feladatot. Ez a szétválasztás azt eredményezte, hogy a fizikailag ténylegesen létező hardver szintje fölött megjelentek olyan szintek, amelyek fizikailag a szó szoros értelmében nem létező szintek, mert ezek nem az egyes feladatokat megvalósító konkrét utasítások szintjei, hanem maguknak a feladatoknak ezektől ezektől elválasztott, elvonatkoztatott szintjei. Ezek a szintek sokszor az úgynevezett magas szintű nyelveken íródnak le. Ilyen nyelvek például a Java, a C, a C++ stb,  de még az a HTML nyelv is ilyennek tekinthető, amely nyelvű szövegbe ez a szöveg is, amelyet most írok,  beágyazódik annak érdekében, hogy a böngészők megfelelő formában jeleníthessék ezt meg. Az absztrakció szoftverfejlesztésben való intenzív használata azonban nem csak a magasszintű nyelvek használatában jelenik meg, hanem a szoftver megtervezésében is. A jó szoftvertervező absztrakciókat, absztrakciós szinteket használ. Ezek a szintek először és elsősorban a tervező fejében (és a szoftver dokumentációjában) léteznek, magában a gépi kódú programban (amely végső soron 0 és 1 számjegyek, bitek sorozata) nem feltétlenül ismerhetőek fel, mégis a program a szoftvertervező absztrakcióit, koncepcióit valósítja meg.</p>
<p style="text-align: justify;">A szoftverfejlesztés szempontjából különösen érdekesek azok a fordítóprogramok, amelyek bemenete például a fentiekben említett, magas szintű nyelveken írt valamilyen program, kimenete pedig a gépi kódú utasításokból álló program. A fordítóprogram is szoftver, ennek a tervezését is célszerű absztrakciós szintek kialakításával tervezni. Az absztrakciós szintek megfeleltethetők a bemenő szöveg szerkezetének. Legalacsonyabb szinten ez a szerkezet bitek sorozatának tekinthető. A következő szint a betűk, számjegyek, jelek, karakterek szintje. Az egyes karaktereknek bitek adott sorozata felel meg. Így például az egyik kódrendszerben (ASCII) az &#8220;a&#8221; betűnek a &#8220;00111101&#8243; sorozat felel meg. A bitsorozat szintje fölött van tehát a karakterek szintje, amelyet a bitsorozatból kiemelt karakterek sorozata jelenít meg. A karakterek sorozatából emelődik ki a magasabb szintaktikai egységek (például szavak, számok, műveleti és egyéb jelek) sorozata. A következő szint az előbbi szint objektumainak sorozatából &#8220;kivonja, absztrahálja&#8221; az utasításokat, majd a legfelső szint a teljes program szintje. Azt látjuk tehát, hogy a bitek sorozatából a fordítóprogram saját maga számára érthető struktúrákat, formákat emel ki, és ezen struktúrák, formák alapján újabb struktúrákat, formákat ismer fel. Az egyes absztrakciók mögött valaminek az elhagyása van. Az utasítások szintjén például nem foglalkozunk a bitekkel, a karakterekkel, itt csak a közvetlenül ez alatt lévő szintből &#8220;emeljük ki&#8221; az utasításokat. Ez a kiemelés, elhagyás annyira valóságos, hogy a kiemelt struktúra szempontjából az sem fontos már, hogy az alsóbb, közvetlenül nem érintett szintek mire vonatkoznak. Ha például a gépünk valamilyen optikai olvasóval rendelkezne és felismerné az írott karaktereket, akkor bitsorozatok nélkül is ugyanolyan struktúrákhoz, formákhoz jutnánk.</p>
<p style="text-align: justify;">A fenti, szoftverfejlesztésből vett analógia segítségével próbáljuk megvilágítani azt a tomista megállapítást, hogy az értelem az absztrakció által jut el a szellemi megismerés tárgyáig az <em>intelligibile</em>-ig. Egyik bejegyzésben szó volt <a href="https://www.matthaios.hu/metafizikai-osszefoglalas-2-resz/">az anyagi létezők elsődleges anyagból és lényegadó formából való összetettségéről</a>. A forma és a megformált valami összetettségét analógiaként szemléltetheti egy program forrásnyelvi szövege. Ez a szöveg végső soron bitek sorozata, mégis ebben a sorozatban benne van formaként egy program. A program a sorozatot információ hordozójává teszi, a bitsorozatot mintegy programszöveggé &#8220;formálja&#8221;. A program formaként az egész bitsorozatot megformálja, ugyanakkor alacsonyabb szintű formák (karaktereknek, magasabb rendű szintaktikai egységeknek, szerkezeteknek a formái) is megformálják a bitsorozat egyes részsorozatait. A teljes program egyrészt a teljes bitsorozatot megformálja, másrészt az alacsonyabb szintaktikai szerkezetek sorozatai ennek szempontjából ugyancsak megformált valaminek tekinthetők.</p>
<p style="text-align: justify;">A fenti modell azonban az anyagi világ valóságához képest nagyon külsődleges modell. Az említett formák külsődleges formák, csak külsőleg kapcsolódnak a bitek sorozatához, amelyek ugyancsak megformált dolgok. Ennek a külsődleges kapcsolódásnak az alapja a szoftverfejlesztők értelmezése, az általuk készített fordítóprogramok és egyéb programok. A tomista értelmezés szerint a megformált valami (a megformálás előtt) lehetőségként, képességként (<em>potentia</em>-ként) viszonylik az őt megformáló formához, amely az az aktualitás, amelyet a lehetőség befogad, amely által ez a lehetőség ténylegességgé, &#8220;megfoghatóvá&#8221; válik. A világban tapasztalható dolgok ténylegességek. A lehetőség ténylegesség nélkül csak lehetőségi, nem pedig valósan megtapasztalható létezés. Közvetlenül csak a ténylegesen létezőt tudjuk megismerni, csak ez képes érzékszerveinkre hatni. A ténylegességet viszont a formák adják, ezért megismerésünk igazi tárgya, az értelmünk által felfogható, az <em>intelligibile</em> mindig valamilyen forma. Az anyagi világ ténylegességét, megismerhetőségét tehát a formák adják. Ezek a formák nemcsak az anyagot, az anyagi világ lehetőségeit formálják meg, hanem az anyagi világ megismerésének folyamatában értelmünk formáivá is válnak, mintegy értelmünket formálják meg ismeretként. Így ugyanaz a forma egyrészt a tapasztalati világban létező, anyagot, anyagi lehetőséget megformáló forma, másrészt azonban az értelmünkben meglévő lehetőséget (ezt lehetőség szerinti értelemnek, <em>intellectus possibilis</em>-nek nevezik a skolasztikusok) is megformáló forma. A kétfajta létezés alapvetően különbözik egymástól, az egyik a forma anyagban való, anyagot megformáló létezése, a másik létezés az a szellemi létezés, amelyben az ismeret az értelem egy minőségeként, állapotaként létezik. Az ismeret nem a külső világban megformált valaminek az értelembe történő átvitele által keletkezik, hanem ez az úgynevezett cselekvő értelem, <em>intellectus agens</em> tevékenységének az eredménye. Az <em>intellectus agens</em> az érzéki megismerés adataiból kiemeli a formát és ezt  az <em>intellectus possibilis </em>(egy minőségének) a formájává teszi. A szó legáltalánosabb értelmében ezt a folyamatot nevezhetjük absztrakciónak, elvonásnak. Ez a folyamat a forma eredeti környezetéből történő kiemelését és a szellemi környezetben lévő érthetővé, ismeretté válását eredményezi. Az eredeti környezet az a tapasztalható világ, amelyben a dolgok, a történések mindig egyediek, adott helyen és időben vannak. Szellemi ismereteink ugyanakkor bizonyos állandóságról, bizonyos időtől és helytől független érvényességről tanúskodnak. Ez azonban nem azt jelenti, hogy szellemi ismereteink a megértés valamilyen független világát alkotják. Ezek mindig valamilyen közvetlen vagy közvetett vonatkozásban vannak azzal a világgal, ahonnan származnak. Ez világ pedig a konkrét tapasztalható dolgok világa. Ezt a világot szellemi természetű ismereteink által értjük meg.</p>
<p style="text-align: justify;">A következő bejegyzésben az absztrakció fajtáiról, folyamatáról lesz szó. A matematikai ismeretekhez az absztrakció egyik fajtája vezet el.</p></div>
    </div>
    
    <div class="article">
        <div class="title">A matematikai ismeretek eredete. 3.rész</div>
        <div class="categories">filozófia</div>
        <div class="summary">Az előző bejegyzésben szó volt arról, hogy az ember szellemi megismerése az érzékszervek adataiból indul ki. Az anyagot megformáló, érthető formát az értelem kiemeli az anyagi környezetből és ez a forma mintegy külön (de nem független) életet él az emberi &#8230; <a href="https://www.matthaios.hu/a-matematikai-ismeretek-eredete-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-matematikai-ismeretek-eredete-2-resz/">előző bejegyzésben</a> szó volt arról, hogy az ember szellemi megismerése az érzékszervek adataiból indul ki. Az anyagot megformáló, érthető formát az értelem kiemeli az anyagi környezetből és ez a forma mintegy külön (de nem független) életet él az emberi értelemben. Így értelmezendő az a tomista &#8220;szállóige&#8221;, amely szerint az értelem szinte minden lehet, mert ez befogadhatja azokat a formákat, amelyek az anyagi világban kizárólagosan formálják meg az anyagot. Egyszerre valami nem lehet ember is, meg fa is, kék is meg nem kék is. Az értelemben azonban az anyagi világban ugyanakkor, ugyanazon a helyen egymást kizáró formák egymás mellett, de egymással összefüggésben léteznek.</p>
<p style="text-align: justify;">A tapasztalati világban létező formák világában felfedezhető bizonyos hierarchia. (Erről egy <a href="https://www.matthaios.hu/fizika-es-hulemorfizmus-1-resz/">régebbi bejegyzésben</a> is volt szó.) A hierarchia tetején a <a href="https://www.matthaios.hu/metafizikai-osszefoglalas-2-resz/">lényegadó formák</a> (forma substantialis) vannak. Ezek a formák biztosítják a létezőnek az önálló létezésben megvalósuló egységét. Más formák viszont nem önálló létezést jelölő formák, hanem járulékos (akcidentális formák). Ezek a formák csak a másban való létezés formái. Így a kékség mint forma mindig valamilyen dolog kékségének a formája. Az önálló létező különböző részei ugyancsak a létező lényegadó formájától különböző formáknak tekinthetők. Így például a szív, a tüdő, a csontok formái nem azonosak az ember formájával, de ezek még sem önálló formaként léteznek, hanem beépülő formák. Az ember testét alkotó molekulák formája is a testbe való beépüléskor elveszíti önállóságát, lényegadó formaságát. Ez nem jelenti azt, hogy a molekulaságból következő tulajdonságok formái megszűnnének, ezek jelen vannak, de nem mint egy önálló molekula járulékos formái, hanem mint az emberi test egy részének formái. A tomista álláspont szerint ugyanazon létezőnek csak egyetlen lényegadó formája lehet, mert a létező egysége csak így biztosítható. A természettudományok vizsgálják az egyes formák és az ezek alatt lévő formák közti összefüggéseket. Jogos törekvése ezeknek a tudományoknak megvilágítani azt, hogy az alacsonyabb szint formáit, mint lehetőségeket, hogyan formálja meg a magasabb szintű forma. Így az orvostudomány vizsgálja azt, hogy az ember élete hogyan függ a szervek, a sejtek, az ezeket alkotó molekulák stb. sajátosságaitól. A természettudományoknak azonban nagy kísértése az úgynevezett redukcionizmus, amely a magasabb szintű formák teljes megértését az egyre alacsonyabb szintű formákra való visszavezetéstől reméli, jóllehet a magasabb szintű formák soha nem oldhatóak fel teljesen az alacsonyabb szintű formákra való visszavezetés által. Így a hierarchia tetején lévő lényegadó forma sem egyenlő az alacsonyabb szintű formákból adódó lehetőségek megformálásával, hanem ez közvetlenül formálja meg a formákat teljesen nélkülöző elsődleges anyagot (materia prima), amely önmagában, forma nélkül csak lehetőségként létezik. Az anyaggal a tényleges létezésben mindig csak valamilyen forma által megformálva találkozunk. Az elsődleges anyag valóságos része annak a metafizikai összetételnek, amelyben ez a lényegadó formával együtt adja meg  egy dolog lényegét, azt ami a dolgot azzá teszi, ami. A lényegadó forma sem létezik önállóan, ez csak anyagot megformáló formaként létezik. A tomisták az anyagot tulajdonítják az <a href="https://www.matthaios.hu/metafizikai-osszefoglalas-2-resz/">egyediség elvének</a> (principium individuationis). Az elsődleges anyagból és a lényegadó formából való összetettségben a forma utal arra, ami például minden emberben közös. Ezért ez nem lehet az ember térben és időben való konkrétságának, egyediségének az elve. Az egyediség annak az anyagnak köszönhető, amelynek bármilyen megformáltsága esetén, a megformált létező rendelkezik a mennyiség (quantitas) tulajdonságával. Ennek következtében a megformált anyag mennyiséggel megjelölt anyag (materia quantitate signata) lesz. A mennyiség, a kiterjedés adja meg a lehetőséget arra, hogy az anyagban olyan részek, darabok legyenek, amelyek nem egyeznek meg egymással és így a megformáltság az anyagnak egy konkrét darabjára vonatkozzék. A mennyiséget nem úgy kell elképzelnünk, hogy ez az anyagnak egy olyan önálló formája lenne, amely alapjául szolgálna a lényegadó formával való megformáltságnak. Mindössze csak arról van szó, hogy az anyagnak nincs olyan megformáltsága, amelyben a megformált anyag nem rendelkezik a mennyiség, kiterjedés tulajdonságával. Ezzel tulajdonképpen meg is érkeztünk a tapasztalható dolgok nélkülözhetetlen tulajdonságához, a mennyiséghez, amely jelenthet számosságot, de jelentheti a különböző mértékek által meghatározott alakzatokat is.  A matematika tárgyainak valóságbeli alapja a tapasztalható világ dolgainak ez a nélkülözhetetlen, alapvető tulajdonsága. A mennyiség annyira nélkülözhetetlen tulajdonság, hogy minden más tulajdonság feltételezi ezt. Így például, ha színről van szó, mindig egy mennyiségekkel leírható felület színéről beszélünk. Az az absztrakció, amellyel a matematika elsődleges objektumaihoz jutunk, a tomista ismeretelmélet háromféle absztrakciójának az egyike. Egy <a href="https://www.matthaios.hu/matematika-fizika-metafizika/">régebbi bejegyzés</a> már röviden foglalkozott ezekkel az absztrakciókkal.</p>
<p style="text-align: justify;">Amint arról az előző bejegyzésben szó volt, az absztrakció tulajdonképpen a megismerésnek az a folyamata, amelyben értelmünk kiemeli az anyagi valóságot megformáló formákat és ezáltal ezek ismeretként értelmünk formái lesznek. Az emberi megismerés érzékszervekhez kötöttsége miatt az ember nem képes az összes formát egyetlen megismerési aktussal felfogni. Az érzékszervek konkréthoz, egyedihez kötöttsége miatt csak a sokaságot érzékeljük. A formák által megvalósított egység felismeréséhez arra van szükség, hogy &#8220;kiszabaduljunk&#8221; az érzékelés konkrétságából. Ezt a &#8220;kiszabadulást&#8221; megvilágíthatja az a mód, ahogyan egy képet, fényképet, festményt nézünk. Ha erős nagyításban, közel a képhez csak a részleteket nézzük, akkor a kép igazi &#8220;formája&#8221; nem lesz felismerhető számunkra. A részletektől el kell vonatkoztatnunk, a képtől bizonyos távolságra kell kerülnünk ahhoz, hogy az egész &#8220;formát&#8221; felfogjuk. A távolság következtében már nem látjuk azokat a részleteket, amelyek elvonnák figyelmünket az egész kép &#8220;formájától&#8221;. Az absztrakcióban is valami hasonló történik, ebben is megfelelő &#8220;távolságra&#8221; kell kerülnünk a konkrét érzékeléstől. Ezt a &#8220;távolságot&#8221; azonban nem térbeli eltávolodás által nyerjük, hanem az által, hogy értelmünk elhagyja az érzékelés konkrétságát, egyediségét annak érdekében, hogy felismerje, megértse az érzéki adatokban lévő, egységet megjelenítő formát. Ezután a lépés után már vissza lehet térni az egyedihez, de ez a visszatérés az egyedit már nem csak érzékszervi adatok összességének tekinti, hanem a megértett forma hordozójának, például embernek. Az első absztrakciós fokozatban elvonatkoztatunk az anyagi dolgokban jelenségekben tapasztalható egyediségtől, de nem vonatkoztatunk el attól, hogy ezek a dolgok, jelenségek anyagiak. Így jutunk el az ismeretek, a tudomány azon területéhez, amelyet a <em>Physica </em>szóval jelölhetünk. Anélkül, hogy részletekbe mennénk, megemlítjük, hogy ez a terület mintegy legfelsőbb szinten a természetfilozófiát, a <em>philosophia naturalis</em>-t foglalja magában és ennek csupán egy része, a mai értelemben vett fizika. Ezen terület ismereteire jellemző, hogy az anyagi világból erednek, és az anyagiság nem zárható ki ezen ismeretekből. Így az ember fogalma értelmetlen, hibás az anyagiság feltételezése nélkül, hiszen ember anyag nélkül nem létezhet (itt a földön).</p>
<p style="text-align: justify;">Témánk szempontjából az absztrakció második fokozata az érdekes. Ebben a fokozatban jutunk el a matematikai mennyiségek és alakzatok fogalmaihoz. Ezek a fogalmak is az anyagi valóságból származnak, de a matematikai fogalmak érthetőségének már nem feltétele az, hogy ezek az anyagiság valamilyen jegyét is hordozzák. Egy háromszög, egy prímszám elképzeléséhez, &#8220;megértéséhez&#8221; már nincs szükség semmilyen anyagra. A következő bejegyzésben tovább vizsgáljuk ezt az absztrakciót, de a teljesség kedvéért megemlítjük még az absztrakció harmadik fokozatát, a metafizikai absztrakciót is. Az absztrakciónak ebben a fokozatában ismereteink a létezőre irányulnak. A létezés vizsgálatához nem szükséges anyagi jegyeket feltételezni, de azt sem kell feltételezni, hogy a létezés csak anyagi eredetű lehet.</p></div>
    </div>
    
    <div class="article">
        <div class="title">A matematikai ismeretek eredete. 4.rész</div>
        <div class="categories">filozófia</div>
        <div class="summary">Az előző bejegyzésben láttuk, hogy az emberi megismerés jellegzetes művelete, az absztrakció az anyagi valóságban lévő formák kiemelését jelenti. Az absztrakció első fokozata elvonatkoztat az érzékszervi adatok, az ezek alapján keletkezett képek konkrétságától, adott helytől és időtől való függésétől, de &#8230; <a href="https://www.matthaios.hu/a-matematikai-ismeretek-eredete-4-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-matematikai-ismeretek-eredete-3-resz/">előző bejegyzésben</a> láttuk, hogy az emberi megismerés jellegzetes művelete, az absztrakció az anyagi valóságban lévő formák kiemelését jelenti. Az absztrakció első fokozata elvonatkoztat az érzékszervi adatok, az ezek alapján keletkezett képek konkrétságától, adott helytől és időtől való függésétől, de nem tekint el attól, hogy ezek a formák anyagban lévő formák. Ennek az absztrakciónak egyik &#8220;teljesítménye&#8221; a formák hierarchiájának legfelső fokán lévő lényegadó formák megismerése. Ezek közül a &#8220;leglényegibb&#8221;, az egységet leginkább megjelenítő forma az ember lényegét megjelenítő forma. Az anyagi világban az ember a leginkább létező, a leginkább egy. Ez az egység azért a legteljesebben megvalósult egység ebben a világban, mert arra épül, hogy az <a href="https://www.matthaios.hu/az-ember-test-es-lelek-1-resz/">ember lényegadó formája szerint szellem</a>. Ez a lényegadó forma azonban az anyagot formálja meg, ezért ez az egység egyúttal a nagyfokú összetettségre is épül, ez az egység sok elemből álló, bonyolult &#8220;gépezet&#8221; egysége is. A matematikai absztrakció, jóllehet ugyancsak az anyagi formákból indul ki, mégis eredményként olyan formákhoz jut, amelyek megértéséhez már nem kell feltételeznünk azt, hogy ezek a formák anyagban lévő formák. Amint az előző bejegyzésben láttuk, a mennyiség formái olyan tulajdonságok formái, amelyek minden megformált anyagra jellemzőek az elemi részecskéktől kezdve az emberig. A mennyiség olyan alapvető tulajdonság, amely minden más anyagi tulajdonsághoz nélkülözhetetlen. A mennyiségekkel kapcsolatos formák tisztán, más formák nélkül sehol sem jelennek meg, ugyanakkor a hierarchia alacsonyabb szintjein ezeken kívül, ezekre épülve már kevés egyéb tulajdonsággal találkozunk, de ezekkel a formákkal nem a tiszta matematika, hanem a matematikai fizika, az elméleti fizika foglalkozik. Az előző bejegyzésekben láttuk, hogy az elsődleges anyag (materia prima) érzékszerveinkkel nem ragadható meg. Nincs azonban olyan legalacsonyabb szintű forma, amely alatt már nem lehetnének még alacsonyabb szintű formák <a class="footnote" href="https://www.matthaios.hu/feed/?paged=17#note-1535-1" id="return-note-1535-1" title="Ennek a kérdésnek további vizsgálatával most nem foglalkozunk. Ezzel kapcsolatos kérdés az is, hogy megtalálják-e valaha a fizikusok a végső Mindenség Elméletét."><sup>1</sup></a>. A tisztán csak mennyiséget tartalmazó, semmilyen erre épülő formát fel nem tételező forma így anyagi világukban nem létezik. A mennyiség mindig valaminek a mennyisége. Értelmünk azonban képes, mintegy határesetként, olyan formákat létrehozni, amelyek megfelelnek az anyagi világban valóságosan nem, hanem csak határesetként létező formáknak. Ezek a formák a mennyiségek tiszta formái. Ez a magyarázata annak, hogy a matematikai absztrakció ugyan a valóságból ered, mégis az eredményeként létrejövő matematikai tárgyak már elszakadnak az anyagi világtól, az anyagi világ ilyen tiszta formákat nem tartalmaz. Eredetükben tehát ezek a formák is kapcsolódnak az anyaghoz, de megértésük, vizsgálatuk már minden anyagi vonatkozás nélkül történik.</p>
<p style="text-align: justify;">Még mielőtt a további részletekbe mennénk, a tiszta matematika objektumainak ontológiai helyzetére vonatkozó kérdésekre már általánosságban válaszolhatunk. Van-e ezeknek az objektumoknak értelmünktől független, valós léte? A platonista állásponttal ellentétben a válasz nemleges. Ezek az objektumok csak értelmünk létezői, de eredetükben nem függetlenek az anyagi valóságtól: <em>entia rationis cum fundamento in re</em>. Az ember-forma valóságban létező forma, amely ugyan fizikailag nem választható el a konkrétan létező embertől, mert ez a forma önállóan, konkrét emberektől függetlenül nem létezik, <a href="https://www.matthaios.hu/a-palamizmusrol-2-resz/">metafizikailag mégis valóságos különbség</a> van ezen forma és az általa megformált anyag vagy ezen forma és a konkrét ember között. A matematikai formákról azonban semmilyen értelmünktől független, valóságos létezés nem állítható. Amikor azonban értelmünk ezeket a formákat létrehozza, halvány visszfényként tükrözi az isteni értelmet, amely a teremtésben azáltal is megmutatkozik, hogy az anyagi világ olyan formákra utal, amelyek tisztán már csak az értelem formái lehetnek. Ebből ered a platonizmus különleges vonzódása a matematika, a matematika világa felé. A platonizmus ezt a világot egy tökéletes, ideális világnak tekinti, amelyben az anyagi világ &#8220;részesedik&#8221;. A tomista álláspont szerint ez a világ önálló valóságként nem létezik, ez a világ értelmünk világa, amely azonban utal a végtelen isteni értelemre, amely a teremtésben megmutatkozik.</p>
<p style="text-align: justify;">Felmerülhet a kérdés, hogy miért van az, hogy anyagi világunk megértésében értelmünk által létrehozott olyan formákra is szorulunk, amelyek már nem az anyagban létező formák, amelyekhez csak &#8220;konvergálnak&#8221; az anyagban létező formák. A magyarázat az emberi értelem gyengeségében keresendő. A tomista álláspont szerint minden értelmek leggyengébbike az emberi értelem. A tisztán szellemi megismerésben az anyagi világ nem érzékszervek adatainak a közvetítésével jelenik meg. Az isteni megismerésben a teremtett világ ismerete a teremtés örök eszméinek ismeretét jelenti, ezek azonban nem különböznek Isten önismeretétől.  Az angyali ismeret esetében is a teremtés eszméiről van szó, amelyek az angyal Istenről való ismeretében foglaltatnak. Az tisztán szellemi megismerésben tehát az anyagi világ elválaszthatatlan a teremtéstől. Az anyagi világ végső és teljes értelmét a teremtésből nyeri. Az emberi megismerés kiindulópontja azonban ugyanaz, mint a szellemi öntudattal nem rendelkező állati megismerés kiindulópontja: az érzékelés. A teremtett világ viszont a maga teljességében csak Isten teremtő tette felől érthető meg. Az emberi értelem azonban nem ebből a szempontból nézi a világot. A teremtő tettig csak az elegendő magyarázat, ok elvén keresztül jutunk el, de az így szerzett ismeret is inkább csak ezen tett létére utal és nem hogyanjára, mivoltára. Ezért az anyagi világban élő ember a teremtés szempontjából &#8220;kívülről&#8221; szemléli a világot. Ez az oka annak, hogy ennek valamilyen megértése felé haladva bizonyos formákat az anyagi világtól elválasztva, csak szellemileg, értelmileg létező formaként felfogva képes értelmezni a világot. Azt jelenti ez, hogy az emberi értelem, önmagától, mindent megelőzően, <em> a priori</em> hozza létre ezeket a formákat? Nem erről van szó, mert az absztrakció alapján az érzékszervi adatokból kiemelt formák alapján alakulnak ki ezek a formák, amelyek a maguk tisztaságában már közvetlenül nem találhatóak meg anyagban létező formaként. Ezek a formák tehát nem &#8220;légből kapott&#8221; formák.</p>
<p style="text-align: justify;">A matematika tárgyai tehát értelmünk konstrukciói, amelyhez a kiinduló &#8220;anyagot&#8221; végső soron érzékszerveink szállítják. Azonban ezek a tárgyak, mint önálló konstrukciók, ismét tárgyai lehetnek értelmünk megismerő tevékenységének. Ez a megismerés azonban már nem érzékszerveink adataiból indul ki. A skolasztikus terminológia különbséget tesz értelmünk két irányultsága között. <em>Prima intentio</em>-nak nevezték értelmünknek a tőlünk független anyagi világ felé forduló tevékenységét, <em>secunda intentio</em>-nak pedig azt, amikor értelmünk a saját maga által konstruált tárgyak felé fordul. A kétféle megismerés tárgyai jellegükben jelentős mértékben különböznek. A valóságos, anyagi világot az állandó változás jellemzi, ezért az erre vonatkozó ismereteknek is tükrözniük kell ezt: amennyiben ezek az ismeretek igazak, meg kell felelniük az anyagi valóságnak. Ez azt jelenti, hogy ezen megismerésünkben a szigorú értelemben vett dedukciónak, az analitikus megismerésnek csak korlátozott szerepe lehet. A dedukció, a logikai következtetés tipikusan az emberi megismerés eszköze: értelmünk nem képes a megismert tartalmakat egyszerre átlátni, hanem lépésről-lépésre halad. A dedukcióban ez úgy mutatkozik meg, hogy a kiinduló állítások összes (vagy néhány) következménye csak a következtetés lépéseinek kitartó és helyes alkalmazása folyamán válik számunkra ismeretté. Minthogy a matematika tárgyai mentesek az anyag jellegzetességeitől, ezért ezek nem változnak, időtlenek. Így a matematika tételei időtől független, örök igazságokat fejeznek ki. Ez is indokolja a filozófus különös vonzódását a matematika tudománya felé. A <em>secunda intentio </em>eredményeit tehát bizonyos értelemben jellemzi a változatlanság, az időtől való függetlenség. A <em>prima intentio</em>-val kapcsolatban ez már nem mindig állítható. A meteorológus következtetései, számításai semmit sem érnek, ha ezek adatai egy évvel ezelőttről származnak. Ez azonban nem jelenti azt, hogy a <em>prima intentio</em> eredményei nem lehetnek időtől független igazságok, de ezzel a kérdéssel most nem foglalkozunk.</p>
<p style="text-align: justify;">A matematika világát tehát az időtlenség, a változatlanság és emiatt a tiszta dedukció jellemzi. Egyik <a href="https://www.matthaios.hu/a-megismeres-folyamata-nagyon-rovid-osszefoglalo/">régebbi bejegyzésünkben</a> szó volt az emberi megismerés két fázisáról. Ezek a fázisok nem egymástól független fázisok, hanem egymásra épülnek, az emberi megismerés folyamatában egymást követően ismétlődnek. Az első fázisra jellemző tulajdonképpen az absztrakció, ennek a fázisnak az eredménye a fogalom, amely még állításokban, ítéletekben nem kifejezett ismeret. Az emberi megismerés teljességét, csúcspontját azonban akkor éri el, amikor az ismeret állításokban, ítéletekben fejeződik ki. Ehhez a fázishoz szorosan kapcsolódik a logikai következtetés, a dedukció művelete, amelynek segítségével igaz állításokból, ítéletekből újabb igaz állításokhoz, ítéletekhez juthatunk. A matematikára különösen jellemző ez az eljárás, a matematikai tevékenység jelentős része abban áll, hogy már ismert, elfogadott állításokból újabb állításokhoz, tételekhez jutunk bizonyítások által. Ez azonban nem jelenti azt, hogy a <em>secunda intentio</em> és így a matematika csak ezekre szorítkozik, de erről majd később lesz szó. A következő bejegyzésben először részletesebben megvizsgáljuk a matematika két ősi ágának, az aritmetikának és geometriának tárgyait.</p>
<div class="footnotes"><h2 class="notes">Jegyzetek:</h2><ol><li id="note-1535-1">Ennek a kérdésnek további vizsgálatával most nem foglalkozunk. Ezzel kapcsolatos kérdés az is, hogy megtalálják-e valaha a fizikusok a végső <a href="http://hu.wikipedia.org/wiki/A_mindens%C3%A9g_elm%C3%A9lete">Mindenség Elméletét</a>. <a href="https://www.matthaios.hu/feed/?paged=17#return-note-1535-1">&#8617;</a></li></ol></div></div>
    </div>
    
    <div class="article">
        <div class="title">A matematikai ismeretek eredete. 5.rész</div>
        <div class="categories">filozófia</div>
        <div class="summary">Az előző bejegyzésekben eljutottunk ahhoz a megállapításhoz, hogy a matematika tárgyai ugyan eredetüket tekintve szoros kapcsolatban vannak az anyagi világgal, mégis ezek a tárgyak már nem viselik magukon az anyagi világ jegyeit, ezek csak értelmünk formái. Szó volt arról a &#8230; <a href="https://www.matthaios.hu/a-matematikai-ismeretek-eredete-5-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-matematikai-ismeretek-eredete-4-resz/">előző bejegyzésekben</a> eljutottunk ahhoz a megállapításhoz, hogy a matematika tárgyai ugyan eredetüket tekintve szoros kapcsolatban vannak az anyagi világgal, mégis ezek a tárgyak már nem viselik magukon az anyagi világ jegyeit, ezek csak értelmünk formái. Szó volt arról a különbségről, amely az absztrakció első és második fokozata között van. Az első fokozat csak az érzékelés konkrétságától, tértől és időtől való függésétől tekint el, de az elvont, absztrahált formák az anyagi világban valóságosan létező formák. Így a kutyaság, mint lényegadó forma valóságosan megformálja az anyagot, amely megformált anyag ezen forma miatt kutya. A kutya forma azonban, a platonistának nevezett véleménytől eltérően, önmagában, konkrét kutyák nélkül nem létezik, de ott van minden egyes kutyában valóságos metafizikai összetevőként. A matematikai absztrakció folyamán keletkezett formákat azonban tiszta állapotukban nem lehet az anyag valóságos formáinak tekinteni, mégis ezek a formák nem az anyagi valóságtól függetlenül, ettől elszakadva keletkeznek.</p>
<p style="text-align: justify;">A következőkben az aritmetika legalapvetőbb fogalmát, a természetes szám fogalmát elemezzük abból a szempontból, hogy mi ennek az alapja az anyagi valóságban. (Természetes számok a pozitív egész számok, tehát az 1,2,3&#8230;) Az egynél nagyobb természetes számokat tartalmazó állításokban megtalálható az egységnek és a különbözőségnek valamilyen mozzanata. &#8220;Az öt birka legel a réten&#8221; állításban például az egységet az jelenti, hogy a birkák egy konkrét réten éppen legelnek. Ugyanakkor különbözőségről is szó van. Ezt a különbséget fejezi ki például az a tény is, hogy az öt birka a térben a rét különböző helyein legel. Ha nem lenne különbség köztük, akkor csak egyetlen birka legelne. Ez az egység és vele együtt a különbség is az anyagi világ valósága. &#8220;A parkolóban öt autó áll&#8221; állításban hasonlóan felfedezhető az egység mozzanata: az autók a parkolóban állnak. Ugyanakkor megtalálható a különbség is: az autók különböző parkolóhelyeken állnak, mert csak így lehet több autóról szó. (Meg kell azonban jegyeznünk, hogy az egység és különbözőség állításával nem adjuk fel az ellentmondás elvét, mert az egységet és különbözőséget nem ugyanarról, ugyanabból a szempontból állítjuk.) A két helyzet (öt birka a legelőn, öt autó a parkolóban) között azonban van valamilyen hasonlóság. Ez a hasonlóság lehetőséget ad arra, hogy az autók elmenjenek a legelőre és minden autó hazaszállítson egy birkát. A szállítás folyamán az összes autót használtuk, az autók csak egy birkát szállítottak és minden birka hazakerült. Ha a parkolóban csak négy autó lett volna, akkor egy birka a legelőn maradna. Ha viszont hat autó lett volna a parkolóban, akkor egy autó birka nélkül ment volna el a legelőről. Tehát a két helyzet között van valami hasonlóság, ez a hasonlóság valamilyen lehetőségben vagy lehetőségekben mutatkozik meg. Ezeknek a lehetőségeknek nem kell ténylegesen is megvalósulniok, értelmünk mégis felismeri ezeket, ezekre utal a természetes számokkal, jelen esetben az ötös számmal. Amikor tehát az ötös számot használtuk különböző helyzetekben, akkor ezzel olyan lehetőségekre utaltunk, amelyek valamilyen módon &#8220;összehozzák&#8221; az öt valamiket, legyenek ezek  birkák, autók, felhőkarcolók stb.</p>
<p style="text-align: justify;">Láttuk tehát, hogy a szám fogalma feltételez valamilyen egységet és különbözőséget. Megjegyezzük, hogy az egységet az is biztosíthatja, hogy mi jelőljük ki  azokat a tárgyakat, amelyeket például megszámolunk. Ez történik például akkor, amikor kiválasztunk két birkát az ötből. Ilyenkor az (új) egység alapja a mi választásunk. A természetes szám fogalmában azonban eltűnik az egység és különbözőség konkrét tartalma, ezért beszélhetünk öt birkáról és öt autóról, függetlenül attól, hogy ezekben az esetekben mi az egység és különbözőség konkrét tartalma. Ezért a természetes szám nemcsak az anyag legalapvetőbb tulajdonságával, a mennyiséggel kapcsolatban használható, hanem beszélhetünk a nem anyagi létezéssel kapcsolatban is számosságról. Így beszélhetünk a hét arkangyalról, akik közül hármat említ a Szentírás (Mihályt, Gábrielt, Ráfaelt). Esetükben a különbözőséget nem az anyagi létezéssel együtt járó kiterjedtség biztosítja, hanem a három <a href="https://www.matthaios.hu/az-angyalok-1-resz/">angyal lényegi, természeti különbözősége</a>.</p>
<p style="text-align: justify;">Valamilyen, de nem meghatározott egység és különbözőség alapján hozzuk létre a halmaz fogalmát, amelyben az egység abban fejeződik ki, hogy egy halmazról van szó, a különbözőség pedig abban, hogy ennek egymástól különböző elemei vannak. A számosság tulajdonképpen bizonyos halmazok közös tulajdonsága.</p>
<p style="text-align: justify;">A természetes számok ontológiai helyzetével kapcsolatban azonban talán még mindig felvethető az a kérdés, hogy az &#8220;ötösségnek&#8221; nem felel-e meg valamilyen elkülöníthető, anyagban valóságosan létező forma. A kutyaságnak megfelelő forma metafizikailag elkülöníthető Bodritól, hiszen ha ez nem lenne így, akkor Bodri azonos lenne a kutyasággal, azaz Bodri lenne az egyetlen kutya. Nem lehet-e elkülöníteni az &#8220;öt kutya&#8221; formától az &#8220;öt&#8221; formát úgy, hogy az &#8220;ötről&#8221; is feltételezzük azt, hogy ez anyagban valóságosan létező forma? A válasz nemleges. Az előzőekben láttuk, hogy a természetes szám fogalma úgy tételez fel valamilyen egységet és különbözőséget, hogy ezekhez semmilyen tartalom nem tartozik, azaz az természetes szám szempontjából nincs jelentősége annak, hogy miben áll ez az egység és különbözőség. Ilyen forma azonban csak az értelemben alakulhat ki absztrakció révén, mert az értelmünktől független létezés rendjében nincs egység és különbözőség csak önmagában, tartalom nélkül. Azaz az egység mindig valaminek az egysége, a különbözőség pedig mindig valaminek a különbözősége. Ezért értelmünktől függetlenül nincs például &#8220;öt&#8221; forma, hanem mindig csak olyan forma, amely tartalmazza azt is, hogy mi az, ami öt.</p>
<p style="text-align: justify;">Összefoglalva tehát megállapíthatjuk, hogy az aritmetika legalapvetőbb tárgyai, a természetes számok értelmünk létezői, ez a létezés azonban nem értelmünk önkényes, valóságtól független tevékenységének az eredménye. <a href="http://hu.wikipedia.org/wiki/Leopold_Kronecker">Kronecker</a> német matematikus mondása szerint &#8220;a természetes számokat Isten alkotta, a többi már emberi alkotás&#8221;. Amint láttuk, még a természetes számok is az emberi értelem alkotásai, amelyek azonban nem függetlenek Isten alkotásától, az anyagi világtól. A matematikusokat azonban néha megdöbbenti az a rejtélyesség, titokzatosság, amely például a természetes számok körében is található. A matematikának egy igen régi, de máig számos megoldatlan problémát tartalmazó ága az elsősorban a természetes számokkal foglalkozó számelmélet. A prímeknek nevezett természetes számok az egyen és önmagukon kívül más osztót nem tartalmaznak. Ilyen számok a 2, 3, 5, 7, 11 stb. Sok megválaszolatlan kérdés merült fel a prímekkel kapcsolatban. Így például Eukleidész vetette fel azt a kérdést, hogy van-e végtelen sok ikerprím. Ikerprímnek nevezünk két olyan prímet, amelyek között csak egy (páros) szám található. Ikerprím például a 3 és 5, az 5 és 7, a 11 és 13, az 1997 és 1999. Az Eukleidész által feltett kérdés máig megválaszolatlan. Többek között ez és az ezekhez hasonló problémák hatására gondolja azt több (platonistának nevezett) matematikus, hogy például a prímek embertől függetlenül létező valamik, amelyeknek a tulajdonságait a matematikus csak felfedezi.</p>
<p style="text-align: justify;">Valójában azonban arról van szó, hogy megismerésünk bizonyos irányába haladva egyre általánosabb, de ezzel egyúttal egyre létben szegényebb formákhoz jutunk. Ezek a formák sok más formába beépülhetnek, ezekben az anyagi létezők igen általános építőköveiről van szó. Ilyenek például a mai ismereteink szerinti elemi részecskék: proton, neutron, elektron stb. Értelmünk azonban soha nem tud megállni egyetlen ilyen formánál sem, nem tudja ezeket abszolút végső formáknak tekinteni, hanem még elemibb formákat keres. A létezésben való szegénység miatt ezeket a formákat egyre inkább a mennyiség határozza meg, ezen formák tartalma már csak néhány, mennyiséggel egyértelműen leírható tulajdonság. Ilyen tulajdonságok például az elemi részecskék tömege, a töltése vagy a rejtélyes, perdületnek, <em>spin</em><em>-</em>nek nevezett tulajdonsága. Azonban ezek a formák sem tekinthetők végső formáknak, az ezekben előforduló mennyiségek is mindig valaminek a mennyiségei. Értelmünk tehát nem képes az anyagban a végső, további formákra már nem utaló formákat megtalálni. Ehelyett viszont képes olyan formákat kialakítani, amelyek tisztán már nem találhatóak meg az anyagban, de valamilyen értelemben ezek tekinthetők azoknak a végső formáknak, amelyekre az anyagban lévő formák utalnak. Ezek a formák azonban már csak az értelemben léteznek. Miért van ez így? Ennek oka az emberi értelemnek az a sajátsága, hogy az anyagvilág megismerésében nem Isten teremtő eszméiből indul ki, hanem az anyagi természetű érzékelésből. (Erről az <a href="https://www.matthaios.hu/a-matematikai-ismeretek-eredete-4-resz/">előző megjegyzésben</a> volt szó.) Ennek a megismerésnek a korlátozottságát mutatja, hogy ez nem képes az anyagvilág &#8220;mélységét&#8221; átlátni, hanem ennek a megismerésében egyre elemibb formák soha véget nem érő sorozatán keresztül halad. A matematikai absztrakció azonban valamilyen értelemben meghaladja ezt a fajta megismerést, ez eljut valamilyen értelemben végsőnek tekinthető formákhoz, de ezek már nem az anyag formái. Így nem is annyira meglepő, hogy ezen formák teljes tartalmának megismerésében, felfedezésében az ember a matematikai megismerés már anyagtól elszakadt sok-sok lépésén keresztül folyamatosan halad előre.</p>
<p style="text-align: justify;">A következő, témát záró bejegyzésben a matematika másik ősi ágáról, a geometriáról is lesz szó.</p></div>
    </div>
    
    <div class="article">
        <div class="title">A matematikai ismeretek eredete. 6.rész</div>
        <div class="categories">filozófia</div>
        <div class="summary">Kissé hosszúra nyúlt sorozatunk befejező részében a geometria tárgyainak eredetével foglalkozunk. Eddigi bejegyzéseink szerint a matematika tárgyai értelmünk olyan formái, amelyek a maguk tisztaságában nem fordulnak elő anyagi világunkban, de anyagi világunk formái vezetnek ezekhez a tiszta, csak értelmi létezéssel &#8230; <a href="https://www.matthaios.hu/a-matematikai-ismeretek-eredete-6-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Kissé hosszúra nyúlt sorozatunk befejező részében a geometria tárgyainak eredetével foglalkozunk. Eddigi bejegyzéseink szerint a matematika tárgyai értelmünk olyan formái, amelyek a maguk tisztaságában nem fordulnak elő anyagi világunkban, de anyagi világunk formái vezetnek ezekhez a tiszta, csak értelmi létezéssel bíró formákhoz. A geometria tárgyai esetében ez talán még nyilvánvalóbb, mint az aritmetika vagy a természetes számok esetében. Az anyagi világban találkozunk pontokhoz, egyenesekhez, görbékhez, síkokhoz, felületekhez hasonló formákkal, ezek azonban nem tiszta formák. Amit pontnak vélünk az anyagi világban, kiterjedéssel rendelkezik, ellentétben a geometria pontjával. Az anyagi világ egyeneseinek, görbéinek sokszor van szélessége is, tehát nem egydimenziósak. A geometriai vonalaihoz leginkább hasonlókkal még a testek fizika törvényei szerinti mozgásuk folyamán leírt pályákban találkozunk, de ezek között sem találjuk meg például a tökéletes egyenest, vagy az adott görbét úgy, ahogyan ezt a matematika meghatározza, hiszen a valóságos helyzetekben a fizika törvényei sokszor csak közelítően érvényesülnek.</p>
<p style="text-align: justify;">A geometria tárgyaihoz elvezető matematikai absztrakcióban még egy érdekes dologgal találkozunk. Az anyagi világban kiterjedt és mozgó tárgyakat találunk. A kiterjedés és a mozgás következtében ezek a tárgyak vonatkozásban (relációban) vannak egymással. Egyik tárgy elfoglal egy helyet, amelyet egy másik tárgy nem foglalhat el, egyik tárgy közvetlenül a másik mellett lehet és így határosak egymással, egyik tárgy egy másik tárgyhoz közelebb lehet, mint egy harmadik tárgy stb. Értelmünk felfogja ezeket az anyagi világban valóságosan létező relációkat, amelyekből rendkívül sok van, amelyek átszövik az anyagi világot. Értelmünk ezen relációk sokaságát valamilyen egységbe akarja hozni és így megalkotja a tér fogalmát, amely mintegy tartalmazza a tárgyakat és amelybe, mint egy egységes közegbe, elhelyezhetők ezek a relációk.  Az anyagi valóságban nincs tér, ez csak értelmünkben létezik, de nem önkényes képződmény, hanem az anyagi valóságon alapul: <em>ens rationis cum fundamento in re</em>. A tér fogalma értelmünk alapvető fogalma az anyagi világ hétköznapi felfogásával, megértésével kapcsolatban is. Tulajdonképpen ez a tér az alapja a geometriai tér fogalmának, amelyben elhelyezkednek a geometria különböző tárgyai. Most csak röviden megemlítjük, hogy a térhez hasonlóan az idő sem tekinthető az anyagi világban valóságosan létező dolognak. Ugyanakkor sem a tér, sem az idő nem tekinthetők valamilyen eleve adott, <em>a priori </em>formáknak, mert a tér és idő ugyan értelmünk formája, de ez a forma az anyagi valóságban lévő formákra alapozódik. Az idő alapja a valóságban megtapasztalható változásokban van, amelyek következtében valóságosan megtapasztalható relációt jelentenek az &#8220;előtte&#8221;, &#8220;utána&#8221;, &#8220;korábban&#8221;, később&#8221; stb. szavaink. Ezeket a relációkat értelmünk alkotása, az idő fogja egységbe, amely egységnek feltétele az az értelmes létezés, amely számára van múlt, jelen és jövő.</p>
<p style="text-align: justify;">A matematikai absztrakció által képzett formák tehát az anyagi világban lehetőségként vannak jelen, de ez a lehetőség nem az anyagi világ anyagi okok által megvalósítható lehetősége. Ez tulajdonképpen az anyagi világról való ismereteinkben rejlő lehetőség. A mai geometria az általunk megszokott euklideszi terek mellett ezek alternatíváit is, a nem euklideszi tereket is ismeri. Tehát geometriai terekből több is van és éppen a modern fizika és kozmológia veti fel azt a kérdést, hogy az Univerzumra vajon melyik tér alkalmazható. Mint láttuk, a tér fogalma az anyagi világban valóságosan meglévő relációkra épül. Ezekről a relációkról szóló ismereteink érzékszerveink adataiból indulnak ki. Ismereteink abba az irányba vezetnek, hogy az érzékszerveinkkel közvetlenül &#8220;befogható&#8221; világ euklideszi szerkezetű és ezért a megszokott, évezredek óta használt térszemléletünk euklideszi. Ez azonban nem jelenti azt, hogy az Univerzumban érvényes geometria feltétlenül euklideszi szerkezetű lenne. Ez csak annyit jelent, hogy érzékszerveink szokásos hatóterületén belül az esetleges nem-euklideszi szerkezet nem észlelhető. (A Föld görbületét sem észleljük mindennapi életünkben.) A 19. század folyamán több matematikus (például Gauss, Bólyai, Lobacsevszkij) felismerte azt, hogy az euklideszi geometria híres párhuzamossági axiómája helyettesíthető más axiómákkal is úgy, hogy így felépíthetők nem eulideszi geometriák is. Lokális tapasztalataink azonban nem utalnak szükségszerűen arra, hogy világmindenségünkre nem az euklideszi geometria alkalmazható. Erről csak a közvetlen tapasztalatainkat jelentősen meghaladó nagyon nagy (vagy nagyon kis) méretek esetében lehet szó.</p>
<p style="text-align: justify;">Amint az előző bejegyzésekben láttuk, a matematikai absztrakció az emberi megismerés igen sajátos területe. Az az absztrakció, amelyben csak a dolgok konkrétságától, az érzékelés tértől és időtől függésétől tekintünk el, olyan formák megismerését eredményezi, amelyek az anyagi világ valóságos formái. Tipikusan ilyen formák a <a href="https://www.matthaios.hu/metafizikai-osszefoglalas-2-resz/">lényegadó formák</a> (formae substantiales), amelyek a magukban létező dolgok (szubsztanciák) formái. Amint arról már több bejegyzésben is szó volt, ezek a formák közvetlenül formálják meg az elsődleges anyagot (materia prima), így biztosítva a magában álló dolog egységét. Ez az egység az anyagi létezéssel szükségszerűen együttjáró összetettség miatt abban is megmutatkozik, hogy például az anyagi világban található legmagasabb egység formájába, az ember formába más formák is beépülnek. Ezek közül egyesek bizonyos tulajdonságok formái. Más formák beépülő részek formái. Ilyenek a szervek, sejtek, molekulák, atomok, elemi részek formái. Ezek a formák nem önálló, lényegi formák, hanem csak beépülő részek formái. A természettudományok vizsgálják a teljesebb formák más formákból való felépülésének módját. Ez a megközelítési irány jogos és az elmúlt évszázadokban nagy sikereket ért el, a technológia, a gyógyítás olyan fejlődését tette lehetővé, amely hatalmas változásokat hozott. Ugyanakkor a teljesebb formák, köztük a lényegadó formák soha sem lesznek teljesen érthetőek a természettudományok &#8220;redukciós&#8221; kutatásainak eredményeként. A kevésbé fejlett formák fejlettebb formákban való összehangolt működése nemcsak egyik oka, hanem jele is a fejlettebb forma egységének. A természettudomány, elsősorban a fizika egyre kevésbé &#8220;fejlett&#8221; formák után kutat, ezek tulajdonságainak a felderítésével foglalkozik. Ez a kutatás azonban soha nem jut el egy olyan elemi formához, amelynél már nincs elemibb forma. A matematikai absztrakció viszont eléri azokat a formákat, amelyek a mennyiség minden anyagi létezőben jelenlévő formájára vonatkoznak. Ezek a formák azonban a maguk tisztaságában már nem lehetnek az anyagi valóság formái, ezért a matematika világa egy ideális világ, amelynek gyökerei azonban az anyagi valóságban vannak. Ez a magyarázata annak, hogy az elemibb formákat kutató fizikában olyan sikeres a matematika alkalmazása, hiszen a fizika formáinak tartalmát mindössze néhány, csak mennyiségileg jellemezhető tulajdonság alkotja, ezért ezek jól modellezhetők a matematika ideális világának segítségével. A matematikai tárgyak ontológiai helyzetének vizsgálata így elvezet a fizika tárgyai ontológiai helyzetének vizsgálatához. Régebbi bejegyzések (<a href="https://www.matthaios.hu/fizika-es-hulemorfizmus-1-resz/">itt</a> és <a href="https://www.matthaios.hu/metafizika-es-fizika-1-resz/">itt</a>) már foglalkoztak ezzel a témával és terveink szerint ilyen bejegyzések még a jövőben is lesznek.</p>
<p style="text-align: justify;">Az el<a href="https://www.matthaios.hu/a-matematikai-ismeretek-eredete-5-resz/">őző bejegyzésben</a> említettük, hogy a természetes számokkal kapcsolatban lehet beszélni valamilyen egységről és különbözőségről. A megszámolt valamik valamiben egyek, ez alapján tekintjük őket a számolásnál valamilyen értelemben összetartozónak. Ugyanakkor különböznek is, mert ha nem különböznének, akkor a számolás az egyes számnál befejeződne. A továbbiakban egy olyan különbségről lesz szó, amely anyagi világunk alapvető jellemzője. Ez a különbség az egyedek különbsége. Ha a megformálatlan anyagról, az <a href="https://www.matthaios.hu/metafizikai-osszefoglalas-2-resz/">elsődleges anyagról</a> (materia prima) beszélünk, akkor ezt formák befogadására való képességként jellemezhetjük. Ez a képesség azonban nem egyetlen forma, hanem több forma befogadásának a képessége. Az is előfordul, hogy ugyanaz a forma többször formálja meg az elsődleges anyagot, ez a helyzet például a kutya-formával vagy az elektron-formával. Ez azonban csak akkor lehetséges, ha ugyanazon forma általi többszöri megformáltságok valamiben különböznek egymástól. Ez a különbség nem származhat a formától, hiszen ez ugyanaz. Ebből következik, hogy a különbség  az anyagból ered, ezért a tomista álláspont szerint az egyedesedés, az individuáció elve (principium individuationis) az anyag. Az anyag tehát képes a forma által képviselt egységbe valamilyen megkülönböztetést vinni. A konkrét egyedek közötti különbség mindennapi tapasztalatunkban legalapvetőbben abban mutatkozik meg, hogy ezek nem foglalhatják el ugyanabban a pillanatban ugyanazt a helyet. Az anyagnak az a lehetősége, hogy a forma azonosságának az egységébe megkülönböztetést vigyen, valamilyen külön, első formaként nem valósul meg. Itt tehát egy valóságos lehetőségről van szó, amelynek azonban tiszta, más formákat nem feltételező megvalósulása nem létezik a tapasztalható világban. Ennek oka az, hogy tartalom-nélküli különbségről, mint tisztán megvalósuló formáról nem lehet beszélni az anyagi valósággal kapcsolatban. Ugyanakkor a matematika világában lehet beszélni ezen lehetőség (és a rá épülő lehetőségek) tiszta formakénti megvalósulásáról, mert itt már a tartalom nélküli különbség feltételezése is elegendő a matematikai tárgyak létéhez. Így például a halmazelmélet halmazai esetében elegendő annak feltételezése, hogy ezen halmazok elemei különböznek, nincs arra szükség, hogy konkrétan megjelöljük azt, hogy miben áll ez a különbség.</p>
<p style="text-align: justify;">A matematikai ismeretek eredetéről szóló bejegyzések sorozatát ezzel a bejegyzéssel egyelőre befejezzük, anélkül, hogy egy részletesen kidolgozott álláspontot alakítottunk volna ki. Megjegyezzük, hogy bejegyzéseinkben most csak a matematika anyagi világgal legszorosabb kapcsolatban lévő tárgyaival, az aritmetikai és geometriai legalapvetőbb tárgyaival foglalkoztunk. Amint említettük, a megismerés tárgyai lehetnek maguk az ismeretek is (secunda intentio). Ezek alapján a matematika számára újabb, még &#8220;absztraktabb&#8221; tárgyak keletkezhetnek. Ezekben a bejegyzésekben erről sem volt részletesebben szó. Még azt is megjegyezzük, hogy a bejegyzésekben vázolt megközelítés korántsem mondható minden részletében a tomista iskola egyöntetű álláspontjának. Ilyen, teljes egészében kidolgozott álláspontról még nem beszélhetünk. A témával kapcsolatban megemlíteném Jacques Maritain The Degress of Knowledge című könyvének témával foglalkozó részeit és <a href="http://www.u.arizona.edu/~aversa/scholastic/Thomists%20and%20Thomas%20Aquinas%20on%20the%20Foundation%20of%20Mathematics.pdf">Armand Maurer cikkét</a>.</p></div>
    </div>
    
    <div class="article">
        <div class="title">Néhány gondolat az ökumenizmusról</div>
        <div class="categories">ökumenikus mozgalom</div>
        <div class="summary">Egy másik fórumon több alkalommal felmerült az ökumenikus mozgalom kérdése. A fórumon a témákkal kapcsolatos hozzászólások tartalmát a Facebook által biztosított keretek korlátozzák, ezért néha a témákhoz egy teljes blog-bejegyzés keretében célszerű hozzászólni. Úgy látom, hogy ezen cél érdekében nem érdemes &#8230; <a href="https://www.matthaios.hu/nehany-gondolat-az-okumenizmusrol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egy <a href="https://www.facebook.com/undergroundkereszteny">másik fórumon</a> több alkalommal felmerült az ökumenikus mozgalom kérdése. A fórumon a témákkal kapcsolatos hozzászólások tartalmát a Facebook által biztosított keretek korlátozzák, ezért néha a témákhoz egy teljes blog-bejegyzés keretében célszerű hozzászólni. Úgy látom, hogy ezen cél érdekében nem érdemes egy új blogot létrehoznom, ezért ezt, a már meglévő blogot használom időnként erre a célra is. Most nem is a kiinduló bejegyzésről lenne szó (ezzel egy rövid hozzászólás keretében foglalkoztam), hanem egy erre írt <a href="http://reposzt.hu/blog/pálfi-zsuzsanna/2014-09-09/istentisztelet-és-isten-tisztelete">válasz-bejegyzésről</a>.</p>
<p style="text-align: justify;">Egészen nyilvánvaló megjegyzéssel kezdeném: a számtalan keresztény felekezet léte nem Isten akarata. Ez a fájdalmas tény az ember bűnének következménye. A &#8220;bűn&#8221; szót nem kizárólagosan az elszakadókra használom, mert a szakadások okai között az elszakadottak és a megmaradottak bűnei is ott vannak. Ezt a tény lehetetlen nem tudomásul venni. Ugyanakkor a szakadásnak a legigazibb oka mégis az elszakadók bűne, mert ők úgy gondolták, hogy náluk van a &#8220;bölcsek köve&#8221; az Egyházzal szemben és így formálisan ők követték el a bűnt az Egyház egysége ellen. Ez a bűn azonban semmiképpen sem jóhiszemű követőik személyes bűne. Egyébként az Egyház egysége elleni bűn kísértése sajnos jelen van a 2. Vatikáni Zsinat utáni katolikus egyházban is, de most nem erről szól a bejegyzés.</p>
<p style="text-align: justify;">Az első kérdés, amelyet tisztáznunk kell az, hogy van-e olyan felekezet, amelynek kezében van a &#8220;bölcsek köve&#8221;. Ehhez azonban azt kellene körvonalazni, hogy mi is rejtőzhet ezen metaforikus kifejezés mögött. A <a href="http://hu.wikipedia.org/wiki/B%C3%B6lcsek_k%C3%B6ve">&#8220;bölcsek köve&#8221;</a> kifejezés érdekes módon kapcsolatban van az elsődleges anyag (materia prima), a blogon többször is említett (így például az ezt <a href="https://www.matthaios.hu/a-matematikai-ismeretek-eredete-6-resz/">közvetlenül megelőző bejegyzésben</a> is) fogalmával. Az alkimisták az elsődleges anyagot tévesen nem az anyagi létezők metafizikai, hanem fizikai összetevőjének gondolták és (mai szóval) ezotériával bőven keveredő laboratóriumi utasítások formájában leírt folyamat eredményeként akarták ebből a bölcsek kövét előállítani. A bölcsek kövének fontos tulajdonsága az alkimisták szerint, hogy ennek segítségével a közönséges anyag különböző &#8220;kedvező&#8221; tulajdonságokkal látható el, például arannyá alakítható vagy ennek segítségével az emberi élet meghosszabbítható. Így a bölcsek kövének megtalálása tulajdonképpen minden problémát megoldana.</p>
<p style="text-align: justify;">Ha a továbbiakban is használni akarjuk a &#8220;bölcsek köve&#8221; metaforikus kifejezést, akkor különbséget kell tennünk a legfontosabb probléma és az összes többi probléma megoldására való képesség között. Általában azt lehet mondani, hogy a kereszténység birtokában van a &#8220;bölcsek&#8221; kövének a legfontosabb problémát, kérdést illetően. A legfontosabb az Istenhez való eljutás. Ennek a lehetősége a keresztények birtokában van Jézus Krisztus által. Ez a lehetőség Jézus Krisztus által nyílt meg ismét, Istenhez az út az Ő egyszülött Fián, Igéjén keresztül vezet. Az ezen az úton való járáshoz azonban szükséges az ember közreműködése is. Az ember közreműködése egyrészt vonatkozik az egyén törekvéseire is, de vonatkozhat arra is, hogy Jézus Krisztus emberi közösséget, Egyházat alapított, amely segíti az egyént a felé vezető úton, és az ember közösségi természetének megfelelően ez a közösség közösségi kifejeződése Jézus Krisztus szeretetének és az ember erre adott válaszának. Jézus Krisztus Egyháza szükségszerűen csak egy lehet és ebből a szakadások által sem lett több egyház.</p>
<p style="text-align: justify;">A katolikus álláspontot ezzel kapcsolatban világosan tükrözi a 2.Vatikáni Zsinat <a href="http://www.katolikus.hu/zsinat/zs_03.html">Lumen Gentium</a> dogmatikus konstitúciója, amelyet az alábbiakban idézek. Ezt az idézetet nem érvnek szánom nem-katolikus testvéreink számára, hanem csak arra a katolikus álláspontra szeretném felhívni a figyelmet, amelyet semmilyen ökumenikus törekvés nem írhat felül. Ebben az álláspontban nem arról van szó, hogy ki-ki megválasztja a maga egyházát és ez a választás csak a &#8220;hogyan&#8221; kérdése. Az idézetben Jézus Krisztus egyetlen Egyházáról van szó.</p>
<blockquote><p><span style="font-size: medium;">Ez Krisztus egyetlen Egyháza, melyet a Hiszekegyben egynek, szentnek, katolikusnak és apostolinak vallunk, s melyet Üdvözítőnk feltámadása után a pásztor Péternek adott át <i>(Jn 21,17) </i>és őrá meg a többi apostolra bízta terjesztését és kormányzását <i>(vö.</i> <i>Mt 28,18)</i>, és mindörökre &#8220;az igazság oszlopának és erősségének&#8221; rendelte <i>(1Tim 3,15)</i>. Ez az Egyház e világban mint alkotmányos és rendezett társaság a Péter utóda és a vele közösségben élő püspökök által kormányzott katolikus Egyházban létezik, jóllehet szervezetén kívül is megtalálható az igazságnak és a megszentelésnek több eleme, melyek mint Krisztus egyházának saját ajándékai, a katolikus egységre sarkallnak (LG 8).</span></p></blockquote>
<p style="text-align: justify;">A fentieknek megfelelően a &#8220;hogyan&#8221; kérdése, így Isten imádásának és a liturgiának katolikus értelmezése is lényegesen különbözhet a nem-katolikus értelmezésektől. A liturgia jóval nagyobb szerepet játszik a katolikus (és az ortodox) felfogás szerint, mint amilyenre a 168:2 arány utalna. A katolikus (és ortodox) szerzetesek esetében ez az arány jóval magasabb, így például ma élő karthauzi szerzetesek napját nagyrészt az imádság tölti ki, amelynek ráadásul jelentős része szóbeli. Tulajdonképpen a zsolozsmára lehet hivatkozni, amely imaóráival átszövi az egész napot.  A lényeg azonban az, és ez már minden katolikus esetében érvényes, hogy az Egyház liturgiájának a forrása és központja az Eucharisztia áldozata, a mise. Ezzel kapcsolatban a katolikus és ortodox álláspont szinte azonos, a protestáns álláspont pedig (jóllehet ez sem egységes) lényegesen eltér.</p>
<p style="text-align: justify;">Ha egy katolikus bemegy egy katolikus templomba, akkor az örökmécses (néha alig észrevehető) fényét keresi és ha ezt megtalálja, térdet hajt a tabernákulumban jelenlévő Jézus előtt. A transszubsztanciációt nem valló protestáns ezt joggal tekintheti bálványimádásnak, hiszen ennek összes &#8220;kelléke&#8221; szerinte megvan: egy teremtményt, egy darabka kenyeret Istennek kijáró tiszteletben részesítenek. A transszubsztanciáció dogmáját valló katolikus <a class="footnote" href="https://www.matthaios.hu/feed/?paged=17#note-1573-1" id="return-note-1573-1" title="Az ortodoxoknak a dogma ellen nem annyira tartalmi, mint inkább formai kifogásaik vannak. Így például szerintük ezt nem általuk is elfogadott egyetemes zsinat mondta ki vagy a katolikusok a szubsztancia &#8220;pogány&#8221; filozófiából vett fogalmát használják a hit dogmájának kifejezésére"><sup>1</sup></a> azonban következetesen jár el. Az átváltoztatás szavainak hatására a kenyér és bor színei alatt jelen lesz a föltámadt Jézus teste és vére. Az élő test jelenlététől azonban elválaszthatatlan a személy jelenléte, Jézusról viszont a személyi egység (legtöbb protestáns felekezet által is elfogadott) dogmája szerint joggal állítható, hogy ő Isten. Ez természetesen nem jelenti azt, hogy a katolikusok az Úrvacsorát üres szertartásnak tekintenék. Ez emlékezés Jézusra, az utolsó vacsorára, de a két felfogás között lényeges, áthidalhatatlan különbség van.</p>
<p style="text-align: justify;">Befejezésül még pár szót a jelenlegi &#8220;ökumenikus gyakorlatról&#8221;. A TV híradóit nézve nem ritkán látunk olyan jeleneteket, amelyekben valamely, állam vagy kormány által felavatandó intézmény, emlékmű felavatásánál ott van két-három felekezet képviselője liturgikus ruházatot viselve. A külső szemlélőnek erről szerintem az a benyomása támadhat, hogy itt valami olyasmiről van szó, aminek része az állam, a különböző keresztény felekezetek és ezek között csak valamilyen külsődleges, szervezeti jellegű különbség van, ki-ki ragaszkodik a megszokott szerepéhez, ruházatához (ehhez legkevésbé a katolikusok). Ez a benyomás azonban a kereszténység súlyát, jelentőségét csökkentheti a nem keresztény néző szemszögéből.</p>
<p style="text-align: justify;">Ezzel kapcsolatban megemlítenék egy másik, fentiekhez nem szorosan kapcsolodó gyakorlatot is. Eszerint például egy tanévnyító misén, istentiszteleten az igehirdetésre kijelölt liturgikus helyet egy miniszter, államtitkár (esetleg más felekezetből) foglalja el és a szertartás alatt beszédet mond. Nem hiszem, hogy bármelyik apostoli királyunk ezt tette volna.</p>
<div class="footnotes"><h2 class="notes">Jegyzetek:</h2><ol><li id="note-1573-1">Az ortodoxoknak a dogma ellen nem annyira tartalmi, mint inkább formai kifogásaik vannak. Így például szerintük ezt nem általuk is elfogadott egyetemes zsinat mondta ki vagy a katolikusok a szubsztancia &#8220;pogány&#8221; filozófiából vett fogalmát használják a hit dogmájának kifejezésére <a href="https://www.matthaios.hu/feed/?paged=17#return-note-1573-1">&#8617;</a></li></ol></div></div>
    </div>
    
    <div class="article">
        <div class="title">A keresztények egysége</div>
        <div class="categories">ökumenikus mozgalom</div>
        <div class="summary">Jézus nem sokkal halála előtt imádkozott követői egységéért (Jn 17, 20-23). Ha megnézzük a kereszténység 2000 éves történetét, azt látjuk, hogy az egység már szinte az induláskor veszélyeztetve volt. Szent Pálnak már ezt kellett kellett írnia: &#8220;De ha akár mi, &#8230; <a href="https://www.matthaios.hu/a-keresztenyek-egysege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Jézus nem sokkal halála előtt imádkozott követői egységéért (Jn 17, 20-23). Ha megnézzük a kereszténység 2000 éves történetét, azt látjuk, hogy az egység már szinte az induláskor veszélyeztetve volt. Szent Pálnak már ezt kellett kellett írnia: &#8220;De ha akár mi, akár egy mennyei angyal más evangéliumot hirdetne nektek, mint amit mi hirdettünk: átkozott legyen!&#8221; (Gal 1, 8). Az eretnekségek története az egyháztörténelem kihagyhatatlan része. Már az efezusi zsinatot (431) követte a máig fennmaradó nesztoriánus közösségek kiválása. Ezt követték a monofizita egyházak. Napjainkra már szinte megszámlálhatatlanul sok keresztény felekezet létezik. Ezek a tények arra mutatnak rá, hogy a kereszténység mai (és régebbi) állapota botrányosan szemben áll Jézus imájának kérésével: &#8220;úgy legyenek ők is eggyé bennünk, hogy így elhiggye a világ, hogy te küldtél engem&#8221;. Lehetne az egység felfogását a Szent Ágostonnak tulajdonított  (de ismereteim Szent Ágostonnál meg nem található) mondás szerint értelmezni: &#8220;a lényeges dolgokban egység, egyebekben szabadság, de mindenekelőtt szeretet&#8221;.  Ha ebből a kijelentésből indulunk ki, akkor elkerülhetetlenül felmerül a kérdés, hogy melyek a lényeges dolgok. Valószínű, hogy a lényeges dolgok körét az egyes felekezetek eltérő módon határozzák meg.</p>
<p style="text-align: justify;">A következőkben az egység kérdését először más oldalról próbáljuk megközelíteni. Jézus imájában a keresztények egységét az Atya és közte lévő egységhez hasonlítja: &#8220;Amint te, Atyám bennem vagy s én benned, úgy legyenek ők is eggyé bennünk&#8221;. Jézus és az Atya közti egység a létező legszorosabb, a teremtett világunkban meg nem található <a href="https://www.matthaios.hu/egyseg-es-kulonbozoseg-a-szentharomsagban/">lényegi egység</a>. Jézus követőinek egysége ebben az egységben való részesedés. Jézus követői egységének az alapja a követők egysége Jézussal. Ez által valósul meg az egység az Atyával a Szentlélekben. (Fontos megjegyezni, hogy ez a részesedés csak analóg értelemben részesedés. Ez a részesedés nem azt jelenti, hogy valaki valamilyen nagyságból úgy részesedik, ahogyan például a kis részvényes részesedik a cég vagyonából a nagy részvényesek mellett. Az analógia nem valamilyen azonosságon alapuló egységre utal, de az általa jelzett hasonlóság mégis valóságos.)  A fentiekből következik, hogy a keresztények egysége nem lehet csupán a keresztények cselekedeteinek, viselkedésének az eredménye, ez Isten ajándéka, kegyelme. Az egység megvalósulását ezért különlegesen is tulajdonítják a <a href="https://www.matthaios.hu/szentharomsagi-szemelyek-a-szentlelek/">Szentléleknek</a>, aki az Atya és a Fiú egységének isteni személyként való megnyilvánulása, gyümölcse. Ezért ez az egység meghalad minden más, emberek közt lehetséges egységet, ez az egység túllép a földi életen, ez az egység a &#8220;szentek egysége&#8221;. Jézus imája így egy olyan valóságra utal, amely Isten adományaként már jelen van, mégis ezt a valóságot, adományt be és el kell fogadni.</p>
<p style="text-align: justify;">Az egység mint Isten ajándéka elpusztíthatatlan, meg nem hiúsítható. Ugyanakkor ez a keresztények számára feladat, hiszen Isten minden természetfölötti ajándékával kapcsolatban szükséges a befogadás. Ezért imádkozott Jézus nemcsak az apostolokért, hanem &#8220;azokért is, akik a szavukra hinni fognak&#8221;. Az egységet megbontó ugyan nem tudja megszüntetni ezt az egységet, de magát és követőit ki tudja vonni ez alól. Amint láttuk, az egység megbontásának a kísértése kezdetektől fogva  jelen volt és ma is jelen van. Mint minden kísértés, ez is a jóság látszatát öltheti magára. A középkor végén, az újkor elején – de néha talán ma is – az ember méltán lehetett/lehet elégedetlen az Egyház állapotával, az egyháziak viselt dolgaival. Ilyen alkalmakkor különösen felerősödik az egység megbontásának a kísértése.</p>
<p style="text-align: justify;">Az előzőekben arról az egységről volt szó, amely Isten ajándéka. Ha azonban ennek az egységnek a befogadásáról van szó, a mai kereszténység szomorú képet mutat. 2000 év különböző szakadásainak az örökösei olyan keresztények, akiket már évszázadok választanak el a szakadás eseményétől és akik sokszor maguk is felismerik ennek a helyzetnek a tarthatatlanságát, botrányos voltát. A helyzet felszámolására vagy legalábbis enyhítésére indultak meg a különböző ökumenikus mozgalmak, amelyekkel szemben a Katolikus Egyház kezdetben tartózkodó volt, éppen az <a href="https://www.matthaios.hu/nehany-gondolat-az-okumenizmusrol/">előző bejegyzésben</a> említett okok miatt. A 2.Vatikáni Zsinat után a Katolikus Egyház is intenzívebben bekapcsolódott ezekbe a mozgalmakba. Azt hiszem, ezen a téren a kezdeti lelkesedés és gesztusok korszakán túl vagyunk. Az ökumenikus párbeszédben valószínűleg legmesszebbre a katolikusok mentek, néha már szinte átlépve azokat a határokat is, amelyeknek más felekezetek még a közelébe sem jártak. Az egység visszaállításának nagy reményét azonban egyre inkább a praktikus kapcsolatok váltják fel. Kialakult egy &#8220;protokoll&#8221;, amely szerint például a felekezetek ünnepi eseményeire meg kell hívni egymás képviselőit, akik a díszvendégek sorában foglalnak helyet, közösen áldják meg a stadionokat, emlékműveket stb. De említhetnénk még a különböző &#8220;kerekasztal&#8221; beszélgetéseket is, amelyekben a különböző felekezetek képviselői vesznek részt, hangsúlyozva azt, ami közös és kínosan kerülve mindent, amiben a vélemények különböznek. Az utolsó pár évtized az ökumenikus mozgalmak újabb válságát hozta. Ennek a válságnak az oka a nyugat-európai, észak-amerikai egyházakban a női papság, püspökség bevezetése. Emellett ezek az egyházak sokat feladtak eredeti erkölcsi tanításaikból például a homoszexualitással kapcsolatban. Így a felekezetek közti különbségek még tovább nőttek, ezt elsősorban az ortodoxiával való kapcsolat sínylette meg.</p>
<p style="text-align: justify;">Alaposan belegondolva lehetetlennek tűnik, hogy Jézus az egység kérdésében magára hagyta volna követőit, akik így az évszázadokon keresztül tévelyegtek egészen mostanáig, az ökumenikus felismerések koráig. A keresztények egységének kezdettől fogva léteztek látható, szervezeti formái. Ezek az intézmények az egysége jelei, közösségi megnyilvánulásai, hiszen az ember nem magában álló, angyali lény, a közösségi beágyazódás számára nélkülözhetetlen. Amikor egységről beszélünk, akkor nemcsak térbeli, földrajzi egységről van szó, amely szerint a világon bárhol élő keresztények egységben vannak egymással. Időbeli egységről is szó van, amely szerint az apostolok egyháza ugyanaz, mint a ma Egyháza. A keresztények egysége intézményként nem nélkülözheti a hierarchikus elemeket, mert ez az egység nem tulajdonítható kizárólagosan az ember tevékenysége, az emberek közt megvalósuló demokrácia eredményének. Ez a hierarchia nem a földi hatalom gyakorlásának, hanem az egységnek a jele és eszköze. Az időben, a történelemben megvalósuló egység jele a hierarchia apostoli időkig visszavezethető folytonossága. Az apostoli folytonosság olyan kincs, amelyet a római és a keleti egyházak megszakítás nélkül őriznek. Ez a feltétele a püspökség és papság érvényes továbbadásának. Hitünk szerint Jézus Krisztus Egyházának egységéhez az apostoli folytonosság mellett szükséges jele a péteri szolgálat folytonossága is, amely a történelem viszontagságai ellenére, mindmáig a római püspökség folyamatosságában valósul meg. Az a katolikus, aki abban reménykedik, hogy ezek csak olyan történelmi örökségek, amelyektől az Egyház a jövőben meg fog szabadulni, saját magát (és ökumenikus partnereit) csapja be.</p>
<p style="text-align: justify;">Mikorra várható a keresztények teljes egysége? Nem tudjuk. Lehet, hogy ez csak a végső időkben fog megvalósulni. Ezzel kapcsolatban figyelemreméltó <a href="http://christianae.wordpress.com/2013/03/10/szolovjov-antikrisztus-legenda-reszlet/">Vlagyimir Szolovjov &#8220;Az Antikrisztus története&#8221;</a> című elbeszélése. Mivel járulhatunk hozzá az egységhez? Mindenekelőtt az imádsággal, bekapcsolódva Jézus imájába. A Jézus által az Atyától kért egység ellen van a felekezetek közötti gyűlölködés. Fontos része az egységre való törekvésnek az objektív, különbségeket nem a &#8220;szőnyeg alá söprő&#8221; teológiai párbeszéd, amely lehetőséget ad a különböző teológiai fogalmak tartalmának a megismerésére. Ez különösen a katolikusoknak fontos, mert az előitéletek jelentős része éppen a katolikusokat sújtja. Joggal jegyezte meg Fulton J. Sheen amerikai püspök (1895-1979, boldoggáavatásáról szó van): „A világon alig van száz ember, aki tényleg utálja a Katolikus Egyházat, de milliónyian azok, akik azt utálják, amit a Katolikus Egyháznak vélnek” <a class="footnote" href="https://www.matthaios.hu/feed/?paged=17#note-1593-1" id="return-note-1593-1" title="Az idézetet a Lábjegyzetek című blogon találtam."><sup>1</sup></a>.</p>
<p style="text-align: justify;">A szakadások bűnök következményei, az egység visszaállítása viszont Isten megbocsátó kegyelmének az eredménye lesz, amely bőségében még a bűnök által okozott sebek  gyógyítását is tartalmazhatja. Isten megbocsátását, gyógyító tevékenységét azonban az ember közreműködésének kell kísérnie. Ez a közreműködés leginkább az imádságban, az objektivitásra, igazságra törekvő teológiai párbeszédben és a szeretet cselekedeteiben valósulhat meg.</p>
<div class="footnotes"><h2 class="notes">Jegyzetek:</h2><ol><li id="note-1593-1">Az idézetet a <a href="http://www.labjegyzetek.com/el337szoacute-gyanaacutent.html">Lábjegyzetek</a> című blogon találtam. <a href="https://www.matthaios.hu/feed/?paged=17#return-note-1593-1">&#8617;</a></li></ol></div></div>
    </div>
    
    <div class="article">
        <div class="title">A modern teológus egyik kísértése</div>
        <div class="categories">jegyzet</div>
        <div class="summary">A püspöki szinódus rendkívüli ülést tart októberben. A szinódus témája a család lesz. Az interneten egyre többet lehet olvasni a szinódusnak nem egyetlen, de legtöbb vitát kiváltó témájáról, az elvált, de ismét valamilyen élettársi viszonyban élők áldozásának lehetőségéről. A Magyar &#8230; <a href="https://www.matthaios.hu/a-modern-teologus-egyik-kisertese/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A püspöki szinódus rendkívüli ülést tart októberben. A szinódus témája a család lesz. Az interneten egyre többet lehet olvasni a szinódusnak nem egyetlen, de legtöbb vitát kiváltó témájáról, az elvált, de ismét valamilyen élettársi viszonyban élők áldozásának lehetőségéről. A Magyar Kurír szinte egymás alatt közli <a href="http://www.magyarkurir.hu/hirek/pell-biboros-az-elvaltak-es-ujrahazasodottak-tovabbra-sem-aldozhatnak-ma">Pell bíboros álláspontját</a> és <a href="http://www.magyarkurir.hu/hirek/uj-utak-csaladoknak-walter-kasper-biboros-felszolalasa">Kasper bíboros híres februári beszédének elemzését</a> Szabó Ferenc jezsuita atya tollából. Pell bíboros az Egyház tanításának megfelelően kijelenti: „Úgy nem tudjuk megőrizni a házasság felbonthatatlanságát, ha megengedjük, hogy az újraházasodottak is magukhoz vegyék az Eucharisztiát.”</p>
<p style="text-align: justify;">Egy régebbi – szatirikus hozzáállása miatt már többször bírált – bejegyzés foglalkozott egyes modern teológusok és az ellentmondás elvének viszonyával. Azt hiszem, a Kasper bíboros álláspontját védő írás jó illusztráció ehhez a bejegyzéshez. Idézem az elemzés záró sorait:</p>
<blockquote><p><span style="font-size: medium;">Láthatjuk, hogy a német teológus főpásztor javaslata egyaránt elkerüli a rigorizmust, a túlzott szigort és a laxizmust, a túlságos engedékenységet. Walter Kasper bíboros nem akar elébe vágni a szinódusi munkáknak és a pápai döntésnek, csak emlékeztetni kívánta az egész egyházat Isten mindig felajánlott irgalmasságára.</span></p></blockquote>
<p style="text-align: justify;">Ehhez azt tenném hozzá, hogy a rigorizmus és laxizmus elkerülése az ellentmondás elvének feladásával sikerült. Ebben az esetben viszont egyszerre tekinthetünk valamit igaznak és tévesnek, egyszerre tekinthetjük a házasságot felbonthatónak és felbonthatatlannak, a házasságon kívüli szexuális életet bűnnek és nem bűnnek. A &#8220;bölcsek köve&#8221; tehát az ellentmondás elvének a feladása. Az ellentmondás elve a létezésnek azt az alapvető tulajdonságát ragadja meg, amely szerint egyszerre valami (ugyanabból a szempontból) nem lehet létező és nem létező. Ebben tehát a létezés és a nem-létezés (a semmi) közti alapvető különbségről van szó. Ennek az elvnek logikai megfogalmazása szerint egy állítás ugyanarról a dologról, ugyanabból a szempontból egyszerre nem lehet igaz is, meg téves is. Ennek az alapelvnek a használata értelmünkben készségként van meg, amely készség azonnal működésbe lép, mihelyt értelmünk kapcsolatba kerül a létezéssel a megismerés folyamán.</p>
<p style="text-align: justify;">Vessünk egy pillantást a Kasper bíboros által javasolt megoldás pontokba szedett állomásaira:</p>
<blockquote><p><span style="font-size: medium;">1. Az elvált felek ismerjék el felelősségüket az első házasság felbomlásában;</span></p>
<p><span style="font-size: medium;">2. A válás az igazságosság szellemében történjék az elvált (elhagyott) fél és a született gyermek(ek) tekintetében;</span></p>
<p><span style="font-size: medium;">3. Világosan bizonyítani kell, hogy már lehetetlen lemondani az új féllel való kapcsolatról, mert például már gyermekük született;</span></p>
<p><span style="font-size: medium;">4. Az elvált hívő fél új házasságában keresztény házaséletet akar folytatni az evangélium szellemében;</span></p>
<p><span style="font-size: medium;">5. Számára a szentségekhez való járulás nem formaság lesz, hanem életbe vágó jelentőséggel bír.</span></p></blockquote>
<p style="text-align: justify;">Már az első pont lehetetlent kíván: &#8220;az elvált felek ismerjék el felelősségüket az első házasság felbomlásában&#8221;, a keresztény házasság ugyanis nem képes felbomlani, mert ez felbonthatatlan. Az &#8220;első&#8221; házasság csak valamelyik fél halálával szűnhet meg, bomolhat fel. Ebből következően, a második pont alaptalanul beszél &#8220;igazságosság szellemében történő&#8221; válásról. A harmadik pontban említett &#8220;világos bizonyítás&#8221; azt bizonyítja, hogy a házasságtörés immár állandó állapottá vált, amelynek megszüntetését már elképzelni sem lehet. A negyedik pont hemzseg az ellentmondásoktól: &#8220;új házasságról&#8221; és &#8220;keresztény házaséletről&#8221; beszél házasságtörés helyett. Ilyen körülmények között az ötödik pontban említett szentségekhez járulásról valóban szó sem lehet, kivéve őszinte bánat esetén a gyónás szentségét. A fenti szöveg is tükrözi, hogy a pontok szerzője (François-Xavier Amherdt, aki a lelkipásztori teológia professzora a fribourg-i Egyetemen) valójában már eleve felbonthatónak gondolja a felbonthatatlan keresztény házasságot, hiszen &#8220;új házasságról&#8221;, &#8220;keresztény házaséletről&#8221; beszél. A szerző a házasság szót megkülönböztetés nélkül használja a Jézus és az Egyház egységét megjelenítő szentségi házasságra és a lényegében állapotszerű házasságtörést megvalósító második kapcsolatra. A következő kérdés is elhangzik a szövegben:</p>
<blockquote><p><span style="font-size: medium;">Ha a szentségi feloldozás lehetséges a gyilkos számára, aki megbánta bűnét, miért kellene megtagadni az irgalmasságot a bűnbánó házasságtörőtől?</span></p></blockquote>
<p style="text-align: justify;">A kérdés tényleg megdöbbentő, mert azt sugallja, hogy katolikus teológusok nem tudják, hogy az őszinte bánatnak elengedhetetlen kelléke a bűn elkerülésének komoly szándéka. Mit ér az éppen a következő gyilkosságra készülő bérgyilkos bánata?</p>
<p style="text-align: justify;">Nem tűnik kegyetlennek, irgalmatlannak az Egyház álláspontja ezekben a kérdésben? Pell bíboros a következőket mondja:</p>
<blockquote><p><span style="font-size: medium;">A katolikus egyház tanítása kimondja, hogy azok, akik az előző egyházi házasságuk érvénytelenítése nélkül kötöttek újra polgári házasságot, csak abban az esetben járulhatnak szentáldozáshoz, ha új partnerükkel „fivérként és nővérként”, a szexuális együttléttől tartózkodva élnek együtt.</span></p></blockquote>
<p style="text-align: justify;">Reális ez az álláspont? Nem kívánja-e ez a hősiesség csak szentektől elvárható magas fokát? Ráadásul nem is csak egy emberről van szó. Nehéz kérdések ezek. A kérdésekre adott válasz nem hagyhatja figyelmen kívül, hogy a házasság szentsége által a házasok megkapják mindazt a segítő kegyelmet, amely életállapotukhoz szükséges. (Hasonló a helyzet az egyházi rend szentségével és a szerzetesi fogadalmakkal kapcsolatban is. Ez utóbbi esetében a kegyelem nem a szentségi jelek közvetítésével adódik meg, mert a szerzetesi állapot már itt a földön az Istenhez kapcsolódásnak arra a közvetlenségére utal, amelyben majd a maga teljességében az üdvözülteknek lesz részük.) Azok a döntések tehát, amelyek a házasságban való élet megromlásához vezetnek, ezt a kegyelmet utasítják vissza, veszítik el. Az új kapcsolat, amelyből még gyermekek is születhetnek, emberileg nézve szinte visszafordíthatatlanná teszi ezt az állapotot. Ez az állapot azonban bűnös állapot. Ez az állapot nem azért bűnös, mert az Egyház ezt ilyennek mondja, hanem éppen azért mondja az Egyház ezt ilyennek, mert ez objektíve bűnös állapot. Ebből következik, hogy az Egyház nem jelentheti ki azt, hogy ez nem bűnös állapot. Mi tehát a megoldás? A bűnös állapotban lévő embernek az állapotból való szabadulásra irányuló őszinte és komoly vágya, törekvése szinte &#8220;vonzhatja&#8221; (de ki nem érdemelheti) Isten kegyelmét, amely a helyzet változásával, az idő haladtával meghozhatja a teljes megtérés kegyelmét. Ha azonban ehelyett ezen állapotnak valamilyen &#8220;legalizálása&#8221; történne meg, akkor az állapotból való kikerülés öszinte és komoly vágya meggyengülne vagy meg is szünne. A &#8220;második házasságban&#8221; élők áldozásának olyan engedélyezése, amelynek nem feltétele a bűnös állapot megszüntetésére irányuló komoly törekvés (amely nélkül lehetetlen az érvényes gyónás és a megszentelő kegyelem visszanyerése) ilyen &#8220;legalizálást&#8221; jelentene.</p>
<p style="text-align: justify;">Miért élvezhet a teológia &#8220;modern&#8221; tudományának művelője mentességet az ellentmondás elvének használata alól, jóllehet ez világi tudományok területén dolgozó kollégái számára elengedhetetlen? Talán azért, mert tudományának tárgya az az Isten, akiről, akinek tetteiről csak az emberi tudás fogalmaival, csak az emberi tapasztalatok nyelvén beszélhetünk? Ezek a fogalmak, ez a nyelv pedig szükségszerűen elégtelenek Isten valóságának a teljes megragadásához. Egyszerre beszélünk például Isten irgalmasságáról és igazságosságáról, ezek a tulajdonságok viszont tapasztalataink alapján ellentétesek lehetnek. <a href="http://hu.wikipedia.org/wiki/Nicolaus_Cusanus">Nicolaus Cusanus</a> Istenről mint az ellentétek egybeeséséről (coincidentia oppositorum) beszélt. Egy <a href="http://www.matthaios.hu/az-istenrol-valo-beszed-az-analogia/">régebbi bejegyzés</a> arról szólt, hogy Istennel kapcsolatban fogalmainkat, szavainkat nem használhatjuk teljesen abban az értelemben, ahogyan ezeket a teremtett világ dolgaira alkalmazzuk. A katolikus teológia azonban nem adhatja fel az ellentmondás elvét, hiszen a teológia éppen arra törekszik, hogy megvilágítsa azt, hogy az Istenre, Isten tetteire alkalmazott fogalmak szavak, teremtettségből adódó ellentmondásai hogyan oldódnak fel Istenben, anélkül, hogy le kellene mondani az ellentmondás elvéről. Így például a Szentháromsággal kapcsolatos hittételek kijelölik mi az egy és mi a három Istenben. Hasonlóan jár el a skolasztikus filozófia is, amikor a tapasztalható egységet és sokaságot, változást és állandóságot nem valamilyen dialektikus &#8220;ellentétek harcának&#8221; fogja fel, hanem ezeknek a teremtett világ létezőiben megismerhető, egymástól metafizikailag (de valóságosan) különböző összetevőit felelteti meg. Ez a készség sajnos a modern teológia egyes művelőinél fogyatkozóban van.</p></div>
    </div>
    
    <div class="article">
        <div class="title">Az elvált “újraházasodottak” áldozása. 1.rész</div>
        <div class="categories">erkölcstan</div>
        <div class="summary">Az előző bejegyzésben már szó volt erről a témáról. Októberben a püspöki szinódus rendkívüli ülést tart, amelynek fő témája a család lesz. Ezt fogja követni 2015-ben a szinódus rendes ülése. A szinódus nem egy olyan &#8220;parlament&#8221;, amelynek álláspontja a pápa &#8230; <a href="https://www.matthaios.hu/az-ujrahazasodottak-aldozasa-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-modern-teologus-egyik-kisertese/">előző bejegyzésben</a> már szó volt erről a témáról. Októberben a püspöki szinódus rendkívüli ülést tart, amelynek fő témája a család lesz. Ezt fogja követni 2015-ben a szinódus rendes ülése. A szinódus nem egy olyan &#8220;parlament&#8221;, amelynek álláspontja a pápa számára bármilyen kötelezettséget is jelentene. A szinódus egy olyan tanácsadó testület, amelyben a világ püspökei nyilvánítanak véleményt, de nem az összes püspök jelenlétében, hanem csak a pápa által kinevezett, illetve választott képviselők részvételével. A szinódusnak csak egyik témája az &#8220;újraházasodottak&#8221; áldozásának kérdése. Ez a téma azért került az előtérbe, mert 2014 februárjában, a bíborosi konzisztóriumon (a bíborosok pápa által vezetett összejövetele) a pápa felkérésére <a href="http://en.wikipedia.org/wiki/Walter_Kasper">Walter Kasper bíboros</a> előzetes &#8220;vitaindító&#8221; előadást tartott a szinódus őszi ülésének témájával kapcsolatban. Kasper bíboros előadása felvetette annak lehetőségét, hogy bizonyos körülmények között azok, akik egyházi házasságukat válással szakították meg és új élettársi kapcsolatra léptek, részesedhessenek az Eucharisztia szentségében. Kasper bíboros álláspontja nem látszik összeegyeztethetőnek az Egyház tanításával, ezért ennek reakciójaként több bíboros és teológus foglalkozott a témával, bírálva Kasper bíboros álláspontját. Ezt teszi például az öt bíboros (Müller, Burke, Brandmüller, Caffara, De Paolis) és több teológus álláspontját tartalmazó könyv, <a href="http://www.magyarkurir.hu/hirek/muller-biboros-hazassagrol" rel="nofollow">Müller bíborosnak</a>, a Hittani Kongregáció prefektusának vagy <a href="http://www.magyarkurir.hu/hirek/pell-biboros-az-elvaltak-es-ujrahazasodottak-tovabbra-sem-aldozhatnak-ma">Pell bíborosnak a könyve</a>. A témával foglalkoznak az inkább tomista irányultságú <a href="http://nvjournal.net/files/essays-front-page/recent-proposals-a-theological-assessment.pdf" rel="nofollow">Nova et Vetera</a> és a (többek között Joseph Ratzinger által alapított) <a href="http://www.communio-icr.com">Communio</a> című folyóiratok különszámai is, ez utóbbi Quellet és Scola bíborosok cikkeivel.</p>
<p style="text-align: justify;">A továbbiakban a Nova et Vetera cikkére támaszkodom, lényegében ezt ismertetem. Annak érdekében, hogy saját megjegyzéseim a folyóirat álláspontjától határozottan elkülönüljenek, ezeket szögletes zárójelbe teszem és dőlt betűkkel írom. A cikk először ismerteti Kasper bíboros (azóta könyvben is megjelent <a class="footnote" href="https://www.matthaios.hu/feed/?paged=17#note-1619-1" id="return-note-1619-1" title="Walter Kasper: The Gospel of the Familiy(New York: Paulist Press 2014)"><sup>1</sup></a>) álláspontját. Ezt követően szól azokról az alapelvekről, amelyek figyelembevétele nélkül nem lehet a témát tárgyalni. Két alapelvet emelünk ki, ezek szerint a szentségi házasság felbonthatatlan és a házasság nem csak egy belső, lelki intézmény, hanem lényege szerint nyilvános. Ezt követően a cikk részletesen elemzi Kasper bíboros javaslatait az &#8220;ujraházasodottak&#8221; áldozásával és a házasság semmiségét megállapító eljárással kapcsolatban. Befejezésül a cikk a lehetséges &#8220;pozitív&#8221; javaslat elemeit ismerteti.</p>
<p style="text-align: justify;"><strong>Kasper bíboros javaslatai</strong></p>
<p style="text-align: justify;"><strong></strong>Kasper bíboros javaslatai nemcsak a az &#8220;újraházasodottak&#8221; áldozásával kapcsolatosak. Az első javaslat arra vonatkozik, amikor &#8220;a szentség által jelzett misztériumban&#8221; a házasságot kötők nem hisznek. Minthogy ezt a hitet Kasper bíboros a házasság nélkülözhetetlen feltételének tekinti, szerinte ennek hiánya esetén nem jön létre érvényes házasság. A javaslat arra vonatkozik, hogy a házasságok semmiségével kapcsolatos jogi eljárásokat cseréljék le lelkipásztori szempontból megfelelőbb és &#8220;lelkibb&#8221; eljárásokra. Esetleg az ilyen eljárások lefolytatását a püspök arra alkalmas, lelkipásztori tapasztalattal rendelkező papokra bízhatja.</p>
<p style="text-align: justify;">A második javaslat arra az esetre vonatkozik, amikor az &#8220;újraházasodottat&#8221; továbbra is érvényes, régebbi házasság köti és ennek ellenére él egy második &#8220;polgári&#8221; házasságban. Számukra XVI. Benedek pápa a &#8220;lelki&#8221; áldozást javasolja, ez pedig Kasper bíboros szerint arra utal, hogy jelenlegi életük nem mond ellen Krisztus törvényeinek. Ezért a javaslat szerint bizonyos feltételek teljesülése esetén lehetővé kell tenni az &#8220;újraházasodottak áldozását&#8221;. Ezek a feltételek:</p>
<ul style="text-align: justify;">
<li>az elvált &#8220;újraházasodott&#8221; valóban fájlalja, hogy első házassága zátonyra futott,</li>
<li>az első házassággal kapcsolatos kötelezettségei rendeződtek,</li>
<li>a második, polgári házasságból való kilépés gyakorlatilag lehetetlen,</li>
<li>a második, polgári házasságban élő mindent megtesz azért, hogy polgári házasságát a hitben élje meg, és az ebből a házasságból származó gyermekeit a hitben nevelje fel,</li>
<li>erős vágyat érez a szentségek vétele iránt, ezeket olyan erőforrásoknak tekinti, amelyek sajátos helyzetében segítenek.</li>
</ul>
<p style="text-align: justify;"><em>[Kasper bíboros álláspontjának további megismerését segíti a <a href="http://vaticaninsider.lastampa.it/en/inquiries-and-interviews/detail/articolo/sinodo-synod-sinodo-36384/">Vatican Insider-nek adott interjúja</a>. Ebben hangzik el a következő vitatható mondat: "Isten nem engedi, hogy bárki is elbukjon, Isten irgalmas és azoknak, akik meg akarnak térni, új esélyt ad". A mondat első fele ellentmondásban van a második felével, amelyben a megtérés szándéka szükségesnek mutatkozik. Isten ugyanis a tényleges megtérés hiányában megengedi a bűnös bukását. Kasper bíboros szerint különbséget kell tenni a tanítás és az egyházfegyelem, a pasztorális gyakorlat között. Azt jelenti ez, hogy ezek így egymással szembeállíthatóvá válnak és ezáltal a pasztorális gyakorlat és a tanítás közti konzisztencia sérülhet?  Ha ez így van, akkor valójában nem kell feladni a házasság felbonthatóságának krisztusi tanítását, mindössze csak arról van szó, hogy a pasztorális gyakorlatban ezt nem kell teljesen figyelembevenni. Valójában azonban a tanítás és a gyakorlat közötti helyes relációt az "alkalmazás" szó fejezi ki. Kasper bíboros ebben az interjúban is említi, hogy az "Egyház tanítása nem zárt rendszer". Ebben a kijelentésben is tükröződik az "analitikus" skolasztikus módszer hiánya. Amikor a "zárt" szót használjuk, akkor körül kellene írni, hogy a sokjelentésű, átvitt értelemben használt szó mely jelentései helyesek és mely jelentései nem helyesek az adott környezetben. Az Egyház tanítása zárt rendszer abban az értelemben, hogy a hitletéteménnyel ellentétes kijelentések nem egyeztethetőek össze ezzel.]</em></p>
<p style="text-align: justify;"><strong>A keresztény házassággal kapcsolatos alapelvek</strong></p>
<p style="text-align: justify;">A házasság felbonthatatlansága a katolikusok számára nyilvánvaló tény. Jézus Krisztus a természetes házasságot a szentség szintjére emelte. A szentségi házasság Jézus és Egyháza közti kapcsolatot jeleníti meg: &#8220;«Ezért az ember elhagyja apját, anyját, feleségével tart, és a kettő egy test lesz.» Nagy titok ez, én Krisztusra és az Egyházra vonatkoztatom&#8221; (Ef 5, 31-32). Jézus a házasságot felbonthatatlannak jelentette ki: &#8220;Aki elküldi feleségét és mást vesz el, házasságtörést követ el ellene. Ha pedig a feleség hagyja el férjét és máshoz megy, házasságot tör&#8221; (Mk 10, 11-12). <em>[A fenti kijelentések annyira nyilvánvalóak, hogy ezeket közvetlenül senki sem vonja kétségbe. Amiről szó van, az olyan gyakorlat bevezetésére tett kísérlet, amely nem konzisztens ezekkel a kijelentésekkel. A tan és a pasztorális gyakorlat között különbség van – mondják.]</em></p>
<p style="text-align: justify;">Fontos hangsúlyozni a házasság nyilvános jellegét is, szemben azzal az állásponttal, amely szerint ezt csak belső lelkiismereti ügynek kell tekinteni. A nyilvános jellegnek a házasság semmisségének megállapításával kapcsolatos eljárásokban van szerepe. Nem lehet ezt az eljárást valamilyen, csak belső, csak a lelkiismeretet érintő fórumra korlátozni. A házasság nyilvánosnak tekinthető három szempontból: (1) az a házassági szövetség, szerződés, amely a szentség rangjára emelődik, nyilvános szerződés; (2) a házasság a közjót szolgálja a gyermekek születése és felnevelése által; (3) a szentség nyilvános jele Jézus Krisztus Egyháza iránti szeretetének és hűségének.</p>
<p style="text-align: justify;">A következő bejegyzés a témát Kasper bíboros javaslatainak részletesebb elemzésével folytatja az említett cikk alapján.</p>
<div class="footnotes"><h2 class="notes">Jegyzetek:</h2><ol><li id="note-1619-1">Walter Kasper: The Gospel of the Familiy(New York: Paulist Press 2014) <a href="https://www.matthaios.hu/feed/?paged=17#return-note-1619-1">&#8617;</a></li></ol></div></div>
    </div>
    
    <div class="article">
        <div class="title">Az elvált “újraházasodottak” áldozása. 2.rész</div>
        <div class="categories">erkölcstan</div>
        <div class="summary">Az előző bejegyzésben a Nova et Vetera folyóirat cikke alapján foglalkoztunk a Püspöki Szinódus családnak szentelt októberi ülésének egyik témájával, az elvált &#8220;újraházasodottak&#8221; áldozásának kérdésével. (Saját megjegyzéseimet továbbra is szögletes zárójelben, dőlt betűkkel írom, hogy ezek elkülöníthetőek legyenek a cikk &#8230; <a href="https://www.matthaios.hu/az-elvalt-ujrahazasodottak-aldozasa-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="http://www.matthaios.hu/az-ujrahazasodottak-aldozasa-1-resz/">előző bejegyzésben</a> a Nova et Vetera folyóirat <a href="http://nvjournal.net/files/essays-front-page/recent-proposals-a-theological-assessment.pdf">cikke</a> alapján foglalkoztunk a Püspöki Szinódus családnak szentelt októberi ülésének egyik témájával, az elvált &#8220;újraházasodottak&#8221; áldozásának kérdésével. (Saját megjegyzéseimet továbbra is szögletes zárójelben, dőlt betűkkel írom, hogy ezek elkülöníthetőek legyenek a cikk tartalmától.) A bejegyzés ismertette Kasper bíboros javaslatait, majd szó volt azokról az alapelvekről, amelyek mindenképpen figyelembe veendők a témával kapcsolatban. Az alapelveket röviden így foglalhatjuk össze: a keresztény házasság felbonthatatlan és ebben a házastársak nyilvános házassági szövetsége, szerződése emelődik szentségi rangra. A továbbiakban néhány gondolatot ismertettünk a cikknek abból a részéből, amely részletesebben foglalkozik Kasper bíboros javaslatainak elemzésével. Először az elvált &#8220;újraházasodottak&#8221; áldozásának kérdésével foglalkozunk.</p>
<p style="text-align: justify;"><strong>Az elvált újraházasodottak áldozása</strong></p>
<ol style="text-align: justify;">
<li><span style="line-height: 15px;">A cikk központi jelentőséget tulajdonít a tisztaság erényének. Az elvált &#8220;újraházasodottak&#8221; tulajdonképpen áldozhatnak, ha &#8220;testvérként és nővérként&#8221; élnek, azaz nem követnek el súlyos bűnt a házasságon kívüli szexuális élet cselekedeteivel. Ezek a cselekedetek ellentétesek a tisztaság erényével. A tisztaság erénye az az erény, amely az értelem szexuális ösztön  feletti ellenőrzésére irányul. Ez az erény minden életállapot számára szükséges, azonban az egyes életállapotok esetén eltérő módon módon valósul meg. A tisztaság erénye nem valamilyen bűnhődés, büntetés eredménye, hanem Isten kegyelmének a gyümölcse. A cikk megállapítja, hogy ez az erény a körülöttünk lévő világ által egyik leginkább tagadott erény, ezt lelhetetlennek, sőt patologikusnak, betegségek forrásának tekintik. <em>[Ez az erény tényleg nem tartozik a "divatos" erények közé. Sokszor még katolikus orgánumok sem tudnak mit kezdeni vele.] </em>Jézus szavai azonban határozottak: <em>&#8220;Én pedig azt mondom nektek, hogy aki bűnös vággyal asszonyra néz, szívében már házasságtörést követett el vele. Ezért ha jobb szemed megbotránkoztat, vájd ki és dobd el! Inkább egy tagod vesszen oda, mintsem az egész tested a kárhozatra jusson&#8221; </em> (Mt 5, 28-29).</span><span style="line-height: 15px;"> Az elvált &#8220;újraházasodottak&#8221; tehát egy olyan állapotba kerültek saját döntésük következtében, amely állapotban a Jézussal való szentségi közösség érdekében a tisztaság erényének ilyen gyakorlása szükséges. Az emberi gyengeségből adódó, ezzel az erénnyel ellentétes cselekedetek azonban az isteni irgalmat megjelenítő szentségben, a bűnbánat szentségében megbocsátódnak, ha a bűnét megbánóban él az elhatározás arra, hogy a bűnt elkerüli. Az Isten kegyelmében való bizalom, a visszaesések ellenére is kitartó törekvés előbb-utóbb meghozza eredményét. Ha azonban lemondunk a tisztaság szükségességéről, akkor a fenti magatartás eltűnik és az elvált &#8220;újraházasodott&#8221; állapot egy olyan állapottá válik, amelyet valamilyen értelemben már &#8220;rendezett&#8221; állapotnak lehetne tekinteni. Ez a megközelítés azonban ellentmond a házasság felbonthatatlanságának és a házasságon kívüli nemi élet súlyos bűn voltának.<em><br />
</em></span></li>
<li>Az elvált &#8220;újraházasodottak&#8221; áldozásával kapcsolatban gyakran hivatkoznak az ortodox egyház gyakorlatára. Az ortodox egyház gyakorlatában nem különül el élesen az egyik házastárs halálával és a válással befejeződő házasság. A 10. században VI. Leó császár kifejezetten kényszerítette az ortodox egyházat arra, hogy elfogadja a válást és a második házasságot. <em>[A házasság nem keresztény "találmány". A házasság az ember természetéből, férfi és nő voltából fakadó intézmény, amelyet a római jog is ismert. Jézus a természetes intézményt emelte a szentség rangjára és ezzel együtt olyan tulajdonságokat jelentett ki róla, amelyeket a "szívek keménysége" miatt sem az Ószövetség, sem a római jog nem ismert. Így tehát volt egy kettősség: a keresztények házassága egyrészt "világi" jogi intézmény, másrészt szentség volt, eltérő követelményekkel. Ahogyan a római birodalom kereszténnyé vált, a keresztény házasság mint jogi intézmény is átvette a pogány intézmény helyét. Ez a folyamat nyugaton nem okozott problémát, mert itt a római birodalom eltűnt. Keleten a helyzet más volt, mert a római birodalom itt a maga folyamatosságában Konstantinápoly elestéig (1453) fennmaradt. Ezért az ortodox egyház gyakorlata máig magán viseli a házasság szentségi voltából fakadó felbonthatatlansága és a római jogrend hatása közti feszültséget, következetlenséget. Ebből ered az emberi gyengeségnek engedményt adó második házasság furcsa kezelése az ortodox egyházban.]</em></li>
<li>Az elvált &#8220;újraházasodottak&#8221; XVI. Benedek pápa által is említett lelki áldozásának fogalmát Kasper bíboros félreérti. Az adott környezetben a lelki áldozás ugyanis a szentség, tényleges, fizikai vételével áll szemben, amelyet megakadályoz a megszentelő kegyelem (az érvényes gyónás) hiánya, amely feltétele az Oltáriszentség vételének. Így tehát a lelki áldozás azt a vágyat fejezi ki, amely a tényleges áldozásra irányul és amely vágy előkészület lehet a teljes &#8220;kiengesztelődésre&#8221;, amelyet az őszinte bánattal elvégzett gyónás biztosít. Az őszinte bánat azonban magában foglalja a bűn elkerülésének komoly szándékát. Enélkül az áldozás szentségtörés.</li>
<li>Az elvált &#8220;újraházasodottak&#8221; áldozása botrány okozhat, mert az &#8220;újraházasodott&#8221; állapota közismert lehet és az Oltáriszentség vétele is nyilvános esemény. Így ez a gyakorlat megingathatja a szentségi házasság felbonthatatlanságának hitét.</li>
</ol>
<p style="text-align: justify;"><strong>A házasság érvénytelenné nyilvánításának folyamata</strong></p>
<p style="text-align: justify;">Kasper bíboros szerint ha a házasulandók nincsenek teljesen tisztában a keresztény házasság szentségi jellegével, akkor kétséges, hogy a házasság egyáltalán létrejött-e. Ez a vélemény azonban nem tartható, mert a megkereszteltek között a házasság természetes intézménye magával a házasság létrejöttével szentségi rangra emelődik. Ezért a házasság szentségének nem az esketést végző pap (vagy diakónus) a kiszolgáltatója, hanem maguk a házasulandók, akik házasságot kötnek. A pap jelenléte nem közvetlenül a házasság szentségéhez, hanem a házasságnak, mint nyilvános szerződésnek a létrejöttéhez szükséges. Ezért az Egyház szentségi házasságként ismeri el a &#8220;vegyes&#8221; házasságot, továbbá a nem katolikus keresztények közötti házasságot is, jóllehet ezekben az esetekben nem tételezhető fel, hogy a házasság szentségi jellegét hittel elfogadták a házasulandók. Ilyen indoklás alapján tehát nem lehet a &#8220;második házasságból&#8221; első házasságot csinálni.</p>
<p style="text-align: justify;">A házasság érvénytelennek nyilvánítása egy jogi folyamat, amely folyamatban jogi szempontok szerint elfogadhatóan kell igazolni azt, hogy a házasság tulajdonképpen létre sem jött. Kétely esetében a házasság érvényességét kell vélelmezni. Az érvényesen megkötött és beteljesedett házasságot senki nem bonthatja fel. (A házasságot a kánonjog beteljesedettnek, &#8220;elháltnak&#8221; mondja, ha a kánonjog fogalmazása szerint &#8220;a házastársak egymás között emberi módon önmagában gyermek nemzésére alkalmas házastársi cselekedetet hajtottak végre&#8221;, CIC 1061). A jogi folyamat nem helyettesíthető valamilyen &#8220;lelkipásztori&#8221; folyamattal.</p>
<p style="text-align: justify;"><strong>Javaslat</strong></p>
<p style="text-align: justify;">A Nova et Vetera folyóirat cikke befejezésként a következőket javasolja:</p>
<ol style="text-align: justify;">
<li><span style="line-height: 15px;">A tisztaság erényének, mint olyan erénynek a hangsúlyozása, amely minden életállapot számára elengedhetetlen. Ezt egy olyan környezetben kell tenni, amely gyökeresen szembehelyezkedik ezzel az erénnyel.</span></li>
<li>Isten megbocsátó szeretetének és irgalmasságának a hangsúlyozása. Ez a szeretet nemcsak a bűnök elengedését jelenti, hanem ez átalakító, gyógyító szeretet. A katolikus tanítás szerint Isten kegyelme nemcsak megbocsátja a bűnöket, hanem az embert belülről formálja át, emeli fel, hogy törekedhessen a bűnöktől mentes életre. A katekézisben hangsúlyt kell fektetni a házasság, a gyónás és az Eucharisztia szentségi hatásainak kifejtésére.</li>
<li>Gondoskodni kell az elvált &#8220;újraházasodottak&#8221; lelkipásztori gondozásáról.</li>
<li>Fontos a házasságra való megfelelő felkészítés.</li>
<li>Fontos a házassági ügyekben itélkező elsőfokú (egyházmegyei) bíróságok megerősítése. Ezek nem helyettesíthetők más intézményekkel.</li>
</ol>
<p style="text-align: justify;"><em>[Befejezésként megemlítjük, hogy tulajdonképpen három olyan alapelv van, amelyek sérülése nélkül nem látszik megengedhetőnek az elvált "újraházasodottak" áldozása. Ezek:</em></p>
<ol style="text-align: justify;">
<li><em>A szentségi házasság felbonthatatlan.</em></li>
<li><span style="line-height: 15px;"><em>A házasságon kívüli szexuális élet súlyos bűn.</em><br />
</span></li>
<li><em>Az Oltáriszentség vételének feltétele a megszentelő kegyelem állapota.</em></li>
</ol>
<p style="text-align: justify;"><em>]</em></p>
<p style="text-align: justify;"></div>
    </div>
    
    <div class="article">
        <div class="title">Creatio ex nihilo (teremtés a semmiből)</div>
        <div class="categories">teológia</div>
        <div class="summary">A teremtéssel kapcsolatban három lényeges dolgot emel ki a katolikus teológia: Isten a semmiből teremtette a világot. Isten szabadon teremtette a világot. Isten időbeli kezdettel teremtette a világot. A skolasztikusok (ellentétben a nem ritka mai gyakorlattal) megpróbálták fogalmilag körülírni azt, &#8230; <a href="https://www.matthaios.hu/creatio-ex-nihilo-teremtes-a-semmibol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A teremtéssel kapcsolatban három lényeges dolgot emel ki a katolikus teológia <a class="footnote" href="https://www.matthaios.hu/feed/?paged=16#note-1650-1" id="return-note-1650-1" title="Garrigou-Lagrange: Reality, Ex Fontibus, 7.kiadás 105.o"><sup>1</sup></a>:</p>
<ol style="text-align: justify;">
<li><span style="line-height: 15px;">Isten a semmiből teremtette a világot.</span></li>
<li>Isten szabadon teremtette a világot.</li>
<li>Isten időbeli kezdettel teremtette a világot.</li>
</ol>
<p style="text-align: justify;">A skolasztikusok (ellentétben a nem ritka mai gyakorlattal) megpróbálták fogalmilag körülírni azt, amiről szó van, tudva azonban, hogy amit Istenről, Isten tetteiről mondunk, azt csak <a href="http://www.matthaios.hu/az-istenrol-valo-beszed-az-analogia/">analóg értelemben</a> tudjuk kifejezni véges fogalmi készletünkkel. Ennek ellenére elkerülhetetlennek tekintették ezt az eljárást, mert az analóg ismereteket is valóságos ismereteknek tartották. A fogalmakat sokszor úgy pontosították, hogy kiindultak egy tágabb fogalomból és ennek a tágabb fogalomnak a tartalmához adták hozzá azt a megkülönböztető jegyet, amely nem része a tágabb fogalom tartalmának, és amely már csak a szóban lévő fogalomra vonatkozik. A kindulás így a legközelebbi nem, a <em>genus proximum</em>, ehhez adódik hozzá a megkülönböztető jegy, a <em>differentia specifica</em> és így jutunk el ahhoz a fajhoz, <em>species</em>-hez, amelyet a fogalom meghatároz. Az emberre alkalmazva ezt az eljárást, eljutunk ahhoz a meghatározáshoz, amely szerint az ember halhatatlan lélekkel rendelkező állat. Az ember alatti állatvilágon belül a legközelebbi nem és a faj meghatározása általában biológiai jegyek alapján történik, az ember esetében azonban a megkülönböztető jegy már nem biológiai, hanem a halhatatlan lélek jelenléte. Ha ezt az eljárást alkalmazzuk a teremtés cselekedetére, akkor a legközelebbi nem, a <em>genus proximum</em> az előállítás, a létrehozás, a <em>productio</em> neme. Erre a nemre az a jellemző, hogy az ehhez tartozó tevékenységek valamilyen nem-létezésből valamilyen létezést eredményeznek. Ezen a nemen belül három fajt különböztethetünk meg: a lényegi változást, a járulékos változást és a teremtést. A változás mindig valamilyen nem-létezésből létezést eredményez, de ennek az új létezésnek van valamilyen előzménye, és van valamilyen azonosság is, amely a változás után is megmarad.  Ha a változás valamilyen magában álló dolgot, valamilyen szubsztanciát szüntet meg vagy új szubsztanciát eredményez, akkor lényegi változásról beszélünk. Tipikusan ilyen változások az élőlények keletkezése és pusztulása. Ezekben a változásokban arról van szó, hogy az anyag új <a href="https://www.matthaios.hu/metafizikai-osszefoglalas-2-resz/">lényegadó formát</a> nyer vagy elveszít egy lényegadó formát, amelynek a helyét más forma vagy formák veszik át. Az ilyen változások folyamán is ugyanaz marad az az anyag, amely elveszíti, befogadja a formákat. A járulékos változások esetén nem szűnnek meg vagy keletkeznek új szubsztanciák, a szubsztanciával kapcsolatban ugyan változás történik, de ez a változás nem a szubsztancia létezését, hanem csak valamilyen állapotát, járulékát, tulajdonságát érinti. A változás következtében létrejön a szubsztanciának valamilyen olyan állapota, járuléka, tulajdonsága, amely eddig nem létezett. A napozás előtt nem létezett a bőr barnasága, a napozás hatására azonban a bőr barna lett. A napozással a napozó ember azonban ugyanaz az ember marad, csak a bőre színe változik meg. A változások esetében tehát a nem-létezésből jön létre valamilyen új létezés, de ez a nem-létezés csak relatív értelemben nevezhető nem-létezésnek, semminek. A változásokban mindig van valami, ami hordozza a változás lehetőségét. Ez a járulékos változások esetében a szubsztancia, a lényegi változások esetében az (elsődleges) anyag, amely képes a lényegadó formák befogadására. A teremtés esetében azonban a nem-létezés, a semmi abszolút értelemben veendő, ezért a teremtés nem tekinthető változásnak, a teremtés végtelenül különbözik a változásoktól, magát a teremtés fogalmát is csak analóg, átvitt értelemben lehet olyan általánosabb fogalom alá besorolni, amely alárendelt fogalomként a változások fogalmát is tartalmazhatja.</p>
<p style="text-align: justify;">A fentieknek megfelelően tévesek a teremtés azon elképzelései, amelyeket több teremtés-mítosz is tartalmaz, és amely szerint a teremtés valamilyen őskáosz valamilyen megformázását jelentené. Ezzel együtt téves több napjainkban élő fizikus teremtés-fogalma is, akik a teremtést azzal érvelve utasítják el, hogy szerintük például az ősrobbanás előtt is volt valami. A teremtés helyes fogalmát ugyanis nem lehet azzal érvelve elutasítani, hogy egy adott történést azért nem tekintünk teremtésnek, mert esetleg már ezt megelőzőleg is lehetett valami. Ez az érvelés nem a teremtés tényét cáfolja, hanem legfeljebb csak kétségeket támaszt azzal kapcsolatban, hogy egy adott történést tekinthetünk-e teremtésnek.</p>
<p style="text-align: justify;">A semmiből való teremtés fogalmát más úton is megközelítette a skolasztikus filozófia. Arisztotelész szerint egy dolog teljes megértését a dolog okainak ismerete jelenti. Az &#8220;ok&#8221; szó jelenleg általánosan használt jelentése szűkebb az eredeti arisztotelészi jelentésnél. A mai szóhasználat oknak csak az okok egyik fajtáját, a ható-okot tekinti (de ezt sem mindig az eredeti, arisztotelészi értelemben). A ható-ok megjelőli azt, aminek a hatására történik meg egy változás. Az eső hatására az eddig száraz járda nedves lett. Valójában az arisztotelészi okok általánosabb értelemben vett magyarázatot, elvet jelentenek. Arisztotelész négy olyan okot sorol fel, amelyeknek felderítése tökéletesíti valamely dolog, valamely állapot megértését. Ezek az okok: az anyagi ok (causa materialis), a formai ok (causa formalis), a ható-ok (causa efficiens) és a cél-ok (causa finalis). Most csak röviden tekintjük át ezeket az okokat. Az anyagi és formai okokat szokták belső okoknak is nevezni, szemben a két másik okkal, a külsődleges okokkal. A belső okok a dolgok összetettségével vannak összefüggésben. A véges létezők végessége összetettségükben mutatkozik meg, a végtelen Istenben semmilyen összetettség nincs, Isten egyszerű. Az anyagi ok arra a kérdésre válasz, hogy miből van a dolog, mi az a lehetőség, amelynek aktualizálása révén keletkezett a dolog. Ha például az emberi szervezet szerveiről (tüdő, szív stb.) beszélünk, akkor a sejteket említhetjük meg mint közelebbi anyagi okokat, hiszen ezekből épül fel egy szerv, ezek sajátos elrendeződése, együttműködése, a szerv &#8220;formája&#8221; már a formai okra utal. A &#8220;forma&#8221; szó itt nemcsak (sőt nem elsősorban) valaminek a látható formáját jelenti, hanem a lehetőségnek azt a meghatározottságát, amitől a dolog az, ami. Az anyagi szubsztanciák távolabbi, végső anyagi oka az <a href="https://www.matthaios.hu/metafizikai-osszefoglalas-2-resz/">elsődleges anyag</a>, a <em>materia prima, </em>formai oka pedig a <a href="https://www.matthaios.hu/metafizikai-osszefoglalas-2-resz/">lényegadó forma</a>, a <em>forma substantialis. </em>Az előzőekben láttuk, hogy minden változás valamilyen nem-létezésből valamilyen létezést eredményez. Minthogy önmagától a semmiből nem lesz valami, ezért a változást valaminek elő kell idéznie. Ami a változást előidézi, az a ható-ok. A teljes magyarázat föltételez még egy okot, a sokszor félreértelmezett cél-okot. A cél-ok megjelölése a &#8220;miért&#8221;,  &#8221;mi végett&#8221; kérdésekre adott válasz. A cél-okság kérdésével most nem foglalkozunk, de megemlítjük, hogy erre épülnek a <a href="https://www.matthaios.hu/a-teleologiai-erv-1-resz/">teleológia istenérvek</a>.</p>
<p style="text-align: justify;">Ha a teremtést, a teremtett világ egészét vizsgáljuk a fenti négy ok szempontjából, akkor a külsődleges okokra adott válasz kézenfekvő: a teremtett világ létesítő oka (causa efficiens) Isten, cél-okát pedig abban jelölhetjük meg, hogy Isten a világot saját magáért, saját dicsőségére alkotta. Formai okként, minta-okként (causa exemplaris) Isten teremtő eszméit jelölhetjük meg. Az anyagi okkal kapcsolatban azonban meg kell állapítunk, hogy ilyen nincs. Nincs tehát egy olyan valami, amiből Isten teremtette a világot, mert ez a semmi. Az anyagi ok, a lehetőség hiánya világosan mutatja, hogy a teremtés végtelenül különbözik a változtatástól, mert a változás esetében mindig van valami, ami változik, ami hordozza a változás lehetőségét. Ez a magyarázata annak, hogy semmiből való teremtés (creatio ex nihilo) fogalma hiányzik a mitológiákból, a természettudományokból, sőt ezt a fogalmat  a maga tisztaságában még a legkiemelkedőbb görög filozófusoknál, Platónnál és Arisztotelésznél sem találjuk meg. A semmiből való teremtés tényének felismerése a tomista filozófia szerint lehetséges a kinyilatkoztatás nélkül is, mégis ennek a filozófiai felismerésére jelentős hatást gyakorolt a kinyilatkoztatás, a Szentírás, a kereszténység. A semmiből való teremtés filozófiai megfogalmazása a maga tisztaságában a skolasztika eredménye.</p>
<p style="text-align: justify;">A  fentiekből is látszik, hogy a teremtés gyökeresen különbözik a tapasztalatunk körébe eső változásoktól. A változások kiindulópontjai és végpontjai, a változások okai tapasztalataink körébe eső dolgok. A teremtés esetében csak a végpont, az eredmény, a teremtett világ tapasztalható meg számunkra. A változások kiindulópontjához hasonló kiindulópontról a teremtés esetében nem beszélhetünk. Értelmünk eljut ugyan a teremtettség tényének felismeréséig, maga a teremtés azonban már nem esik tapasztalataink körébe, ezért a teremtés fogalmi megragadásánál szükségszerűen jelentkezik egy kettősség. A teremtést nézhetjük tapasztalható eredményének, a teremtett világnak a szempontjából, de értelmünk korlátozottan képes ezt a másik oldalról, a Teremtő oldaláról is nézni. Egyik következő bejegyzésnek ez a &#8220;kettősség&#8221; lesz a témája.</p>
<div class="footnotes"><h2 class="notes">Jegyzetek:</h2><ol><li id="note-1650-1">Garrigou-Lagrange: Reality, Ex Fontibus, 7.kiadás 105.o <a href="https://www.matthaios.hu/feed/?paged=16#return-note-1650-1">&#8617;</a></li></ol></div></div>
    </div>
    
    <div class="article">
        <div class="title">Isten és a teremtés</div>
        <div class="categories">teológia</div>
        <div class="summary">Az előző bejegyzésben arról volt szó, hogy Isten a világot a semmiből teremtette. Ennek a bejegyzésnek a témája az, hogy a teremtés alapján milyen viszonyban, vonatkozásban van egymással Isten és a világ. A vonatkozás (relatio) egyike az arisztotelészi kategóriáknak, nem ritkán &#8230; <a href="https://www.matthaios.hu/isten-es-a-teremtes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/creatio-ex-nihilo-teremtes-a-semmibol/">előző bejegyzésben</a> arról volt szó, hogy Isten a világot a semmiből teremtette. Ennek a bejegyzésnek a témája az, hogy a teremtés alapján milyen viszonyban, vonatkozásban van egymással Isten és a világ. A vonatkozás (relatio) egyike az arisztotelészi kategóriáknak, nem ritkán használt fogalom a teológiában, így például alapvető jelentősége van a <a href="https://www.matthaios.hu/a-szentharomsagi-vonatkozasok/">szentháromságtanban</a>.</p>
<p style="text-align: justify;">A vonatkozás, a reláció egyike a <a href="http://hu.wikipedia.org/wiki/Kateg%C3%B3ri%C3%A1k_%28Arisztotel%C3%A9sz%29">tíz arisztotelészi kategóriának</a>. Arisztotelész a szavak állításokban való használatának elemzése közben a használat tíz alapvető csoportját állapítja meg, amelyeket kategóriáknak nevezett. Az első kategória lényegében különbözik a többi kilenctől, mert az ehhez a kategóriákhoz tartozó szavak olyan dolgokat jelölnek, amelyek nem másban, hanem önmagukban, önállóan léteznek. A skolasztikus terminológia ezeket a szubsztancia (magában való) szóval jelölte. A többi kategóriák szavai olyasmit jelölnek, amelyek nem önállóan, hanem másban (a szubsztanciában) léteznek. Ezeket a skolasztika akcidenseknek, járulékoknak nevezte. A nyelvtani elemzésnek ez az eredménye is a skolasztikus metafizika <a href="https://www.matthaios.hu/metafizikai-osszefoglalas-2-resz/">szubsztancia-akcidens</a> fogalompárjához vezet. A továbbiakban a kategóriák közül részletesebben csak a vonatkozással foglalkozunk, de érdekességként felsoroljuk Arisztotelész kategóriáit: 1. szubsztancia, 2. mennyiség, 3. minőség, 4. vonatkozás, 5. hely, 6. idő, 7. helyzet, 8. bírás, 9. cselekvés, 10. szenvedés.</p>
<p style="text-align: justify;">A vonatkozás igen általános kategória. Tulajdonképpen az univerzum bármely két létezője valamilyen vonatkozásban van egymással. A vonatkozásnak feltétele az, hogy a vonatkozásban állók különbözzenek egymástól, ugyanakkor a vonatkozás valamilyen egységre is utal: a vonatkozás kapcsolatot teremt a különbözőek között, ezeket a vonatkozás &#8220;szála&#8221; valamilyen értelemben összeköti. A vonatkozás állítása az egyik dolog valamilyen másik dologhoz rendelését fejezi ki (a latin kifejezés: ad aliud). A vonatkozásnak van egy kiindulópontja és egy végpontja. Az &#8220;ez a fa magasabb, mint az a fa&#8221; mondat által kifejezett vonatkozás kiindulópontja a magasabb fa, végpontja pedig a másik (az alacsonyabb) fa. A vonatkozásnak van valamilyen alapja. Példánkban ez a fák mennyiség kategóriájába tartozó tulajdonsága, a magasság. Világunk tele van vonatkozásokkal. A dolgok mennyiségi tulajdonságai, időbeli, térbeli elhelyezkedése alapján a vonatkozások behálózzák az egész teremtett világot. A világban lévő változások az oksági és okozati vonatkozások hasonló hálózatát eredményezik. A képesség, lehetőség vonatkozásban van megvalósultságával, a változást előidéző ok a változás eredményével. Az ilyen vonatkozások hálózata is átszövi univerzumunkat.</p>
<p style="text-align: justify;">A vonatkozásokkal kapcsolatban sokszor előfordul a létrend, az <em>ordo</em> fogalma is. Ez azt fejezi ki, hogy bizonyos dolgok a különbözőségük ellenére is valamilyen módon összetartoznak, valamilyen egységet alkotnak és ez az egység a vonatkozások szálai, hálózata által nyilvánul meg. Értelmünk képes a létezés valóságos rendjét átlépni azáltal, hogy olyan dolgokat is vonatkozásba hozhat egymással, amelyek a valóságban nincsenek vonatkozásban. Így például összehasonlíthatunk különböző mitológiai állatokat, személyeket, jóllehet ezek nem is léteznek. Ez adja az alapot a vonatkozások egyik fontos osztályozásának: vannak valóságos és csak észbeli, értelmi vonatkozások. Az pusztán észbeli vonatkozások azonban nem minden esetben valóságtól &#8220;elrugaszkodott&#8221; vonatkozások. Sokszor csak arról van szó, hogy értelmünk tökéletlensége, érzékeléshez kötöttsége, közvetettsége miatt valamit néha csak akkor tudunk megérteni, ha a csak az értelemben létező mozzanatokhoz is folyamodunk. Így például, amikor azt mondjuk, hogy a Szentírás Istene ugyanaz a létező mint a filozófia Mozdulatlan Mozgatója, akkor nem egy valóságos viszonyt állítunk két különböző létező között, hanem értelmünk gyengesége miatt ugyanazt a létezőt két megközelítésben látjuk. Hasonlóan csak észbeli, de mégsem valóságtól elszakadó vonatkozás például az énekesmadarak és a rigók állatrendszertani osztályainak a vonatkozása. Valóságban nincsenek ilyen osztályok, hanem csak énekesmadarak és rigók vannak. Mégis az ezen osztályozás által felállított vonatkozások nem a valóságtól elszakadt vonatkozások. Az isteni (és angyali) értelem egyetlen intuitív megismerési aktusban látja az azonosságot és különbséget, az egyedit és az általánost, ezért ennek nincs szüksége ilyen, csak értelemben létező &#8220;segédfogalmakra&#8221; és a közöttük lévő viszonyokra. A valóságos vonatkozásoknak olyan alapjai vannak a vonatkozókban, amelyek ezeknek megvalósult aktualitásai. Ilyenek például a fák magasságai.</p>
<p style="text-align: justify;">A vonatkozások két dolog valamilyen összerendelését fejezik ki, de az egyik dolog szempontjából. Az &#8220;ez a fa magasabb, mint az a fa&#8221; vonatkozást kifejező állítás erre a fára vonatkozik. Van azonban ennek egy fordított, inverz vonatkozása is, amely szerint &#8220;az a fa alacsonyabb, mint ez a fa&#8221;. A vonatkozás és az inverz vonatkozás nem minden esetben ellentétet kifejező vonatkozások. Nem ez a helyzet például, ha azt mondjuk, hogy Péter és János barátok. Az inverz vonatkozások révén eljutunk a vonatkozások témánk szempontjából fontos osztályozásához: vannak homogén és heterogén vonatkozások. Ha a vonatkozás és inverz vonatkozása mindketten valóságos vonatkozások vagy mindketten csak észbeli vonatkozások, akkor homogén vonatkozásról van szó. Ha azonban egyikük valóságos és a másikuk csak észbeli vonatkozás, akkor heterogén vonatkozásokról beszélünk. Isten és a világ vonatkozása heterogén vonatkozás.</p>
<p style="text-align: justify;">A teremtő és teremtett vonatkozása tulajdonképpen az ok és okozat vonatkozása. Itt azonban, teremtett okság vonatkozásaival ellentétben nincs egy olyan kiinduló állapot, amely vonatkozásba állítható lenne a teremtővel, mint okkal. A teremtés oka nem ugyanazon létrend része, mint az okozat. A teremtés mellet más vonatkozásokkal is találkozunk, amelyeknél a vonatkozás kiindulópontja és végpontja nem ugyanazon létrendbe tartoznak. Aquinói Szent Tamás nyomán a tomisták erre példaként emlegetik a tapasztalható világban található valamilyen tárgy és ennek a megismerő alanyban lévő ismerete közti vonatkozást. Az ilyen vonatkozások heterogén vonatkozások. A szemközti fáról való ismeretem a fával, mint a megismerés tárgyával valóságos vonatkozásban van. A fa valóságos (de nem egyetlen) oka ismeretemnek. A fa hozzám, mint megismerőhöz való vonatkozása azonban csak észbeli vonatkozásnak tekinthető, mert semmi olyan aktualitás nincs a fában, ami a valóságos vonatkozást megalapozná. A megismerhetőség ugyan lehetőségként ott van a fában, de valójában ez nem a fában aktualizálható lehetőség, hanem csak arra vonatkozik, hogy egy másik létrendben, a szellemi megismerés rendjében a fára vonatkozó ismeret megszülethetik, azaz a megismerő értelemben egy valóságos változás történhet.</p>
<p style="text-align: justify;">A teremtett világ és a teremtő Isten vonatkozása is heterogén vonatkozás. Itt két, egymástól végtelenül különböző létrend közti vonatkozásról van szó. Teremtett világunk vonatkozásai hálózatot alkotnak és átszövik a világot. Ezzel szemben Isten és a világ vonatkozásainak egyik pontja az Isten, mint központ, és ezek a vonatkozások másik pontként elérik a teremtett létezés legapróbb mozzanatait is. Isten mint elsődleges ok (causa prima) oka mindennek a világban, beleértve a világban található változásokat is, és nemcsak a teremtés pillanatában, hanem most is és mindig. A másodlagos okok enélkül az okság nélkül nem tudnának működni és visszahullanának a semmibe. A vonatkozás &#8220;szálai&#8221; itt tehát hálózat helyett egy centrális, sugárszerű struktúrát alkotnak. Ezek az oksági vonatkozások valóságos vonatkozások a teremtett létezők oldaláról nézve, ezek léte és működése feltételezi Isten okságát. Az inverz, Isten oldaláról nézett vonatkozás azonban nem lehet valóságos vonatkozás. Az ok oldaláról nézve a valóságos oksági vonatkozások valamilyen korlátozottságot, átvitt értelembe függésnek nevezhető mozzanatot visznek az okba. Az okozat korlátai valamilyen értelemben megmutatkoznak az okozattal valóságos vonatkozásban álló okban is, mert ez a vonatkozás csak akkor és ott és úgy jöhet létre, hogy összhangban legyen az okozat idejével, helyével és létezési korlátaival. Ha egy egyetemes, általános ok is működik, akkor ez nem vonatkozhat valóságosan az okozatra, mert ebben az esetben az okozatnak is általánosnak, időtől, tértől, létezési korlátoktól függetlennek kellene lennie, ami nyilvánvalóan lehetetlenség. Így tehát Istennek, mint a világ elsődleges okának világhoz való vonatkozásait csak észbeli vonatkozásoknak tekinthetjük. A világ Istentől okozottságára alapuló, Istenre irányuló valóságos vonatkozásának az inverz vonatkozása csak észbeli vonatkozás. Az isteni okság egysége, egyetemessége (minden létezésnek az oka), időtől való függetlensége és az okozatok sokasága, korlátozottsága, időtől való függése közti feszültség csak úgy oldható fel, ha a teremtő-teremtett vonatkozást heterogén vonatkozásnak tekintjük.</p>
<p style="text-align: justify;">Első pillanatra a fentiek a szavakkal való játéknak tűnhetnek. Valójában azonban a teremtő-teremtett vonatkozás heterogén volta azt fejezi ki, hogy a világ szükségszerűen kapcsolódik Istenhez, tőle függ létezésének legapróbb mozzanatában is, de Isten a legkisebb mértékben sem függ a világtól. Róla a világgal kapcsolatban sem állítható valamilyen változás vagy olyan hatás létezése, ami őt világból, a világ változásaiból kiindulva érné. A korlátozott, egyedi hatás miatt tapasztalati világunk okait az okozattal olyan kapcsolatok kötik össze, amelyek az ok változását is feltételezik, a változások korlátai az okot is korlátozzák. Isten azonban a Mozdulatlan Mozgató, a Változatlan Változtató, akit csak a korlátozott emberi értelemben lévő vonatkozás köt a teremtéshez. A teremtést teljesen csak Isten értheti meg, ismerheti meg. Ez a megértés azonban nem különbözik Isten saját magáról való ismeretetétől. Ebben az ismeretben Isten ismeri az isteni tökéletesség korlátozott, tőle különböző megvalósulási lehetőségeit, és az isteni akarat választása folytán létrejön az az időben létező világ, amely ezen lehetőségek egy megvalósulása. Isten egyszerűsége miatt nincs valóságos különbség az isteni értelem és a kifelé való korlátozott megvalósítások lehetőségeinek ismerete között, az isteni értelem és az isteni akarat között, Isten lényege és tettei között. A teremtés teljes mértékben Isten belső tette, Istennek nincs szüksége arra, hogy valamilyen hatás gyakorlása érdekében kilépjen önmagából.</p>
<p style="text-align: justify;">A fentiekben nem hivatkoztunk a kinyilatkoztatásra, csak a teremtésről, mint természetes ésszel felismerhető tényről és ennek következményeiről volt szó. A kinyilatkoztatás, a Szentírás, a hit. a teológia nyelve Istenről a teremtett világból eredő fogalmakra vonatkozó szavak használatával beszél. Minthogy Istenben megvan a személyesség tökéletessége, a szóhasználat az emberi személyt, viselkedését leíró szavakra épít. <a href="https://www.matthaios.hu/az-istenrol-valo-beszed-az-analogia/">Ez a szóhasználat jogos</a>, valójában nem is tehetnénk mást. Ugyanakkor tisztában kell lennünk azzal, hogy Isten tetteinek a hatásait tapasztaljuk meg, és Istenről mint ezen hatások forrásáról, ezen hatások létrehozójáról beszélünk. Ezek a hatások teljes mértékben létrehozójuktól függenek. Az ezeket létrehozó Isten számára azonban már nem léteznek azok a korlátok, amelyekkel a teremtésben működő, másodlagos okoknál találkozunk. Isten tevékenységének titka a maga teljességében mindig kifürkészhetetlen titok marad. Ez a természetes teológiai &#8220;lecke&#8221; különösen fontos lenne a teológus számára. Az isteni okság heterogén vonatkozás volta egyrészt utal Isten teljes transzcendenciájára, minden kötöttségtől mentességére, szabadságára. Másrészt megmutatja azt, hogy a teremtés teljes mértékben Istentől függ. Isten transzcendenciája, függetlensége és a világ teljes függése közti szakadék olyan mély, hogy a teremtett világ okai és okozataik között megszokott &#8220;viszonosság&#8221; sem tételezhető fel ezzel kapcsolatban. A második isteni személy, az Ige azonban teremtménnyé, emberré lett, anyától született és meghalt értünk, hogy el ne vesszünk.</p>
<p style="text-align: justify;">Az időtől független, változatlan Isten változó világot teremtett. A világban lévő értelmes teremtmény a változó világot időben létező világként éli meg. Ebből azonban még nem feltétlenül következik az, hogy ennek a világnak, ennek az időnek volt kezdete. Az időbeli kezdetről a kinyilatkoztatás határozottan beszél. Az egyik következő bejegyzésben erről a témáról lesz szó.</p></div>
    </div>
    
    <div class="article">
        <div class="title">Az optio fundamentalis (alapvető erkölcsi döntés)</div>
        <div class="categories">erkölcstan</div>
        <div class="summary">A teológusokat a rendkívüli püspöki szinódust megelőzően, a szinódus alatt és várhatóan a szinódus után is foglalkoztatni fogja a &#8220;kör négyszögesítésének&#8221; morálteológiai változata: az elvált &#8220;újraházasodottak&#8221; áldozásának engedélyezése.( A kör négyszögesítése több évezredes feladat. A feladat megoldása egy olyan eljárás lenne, &#8230; <a href="https://www.matthaios.hu/az-optio-fundamentalis-alapveto-erkolcsi-dontes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A teológusokat a rendkívüli püspöki szinódust megelőzően, a szinódus alatt és várhatóan a szinódus után is foglalkoztatni fogja a &#8220;kör négyszögesítésének&#8221; morálteológiai változata: az elvált &#8220;újraházasodottak&#8221; áldozásának engedélyezése.( A <a href="http://hu.wikipedia.org/wiki/Körnégyszöges%C3%ADtés">kör négyszögesítése</a> több évezredes feladat. A feladat megoldása egy olyan eljárás lenne, amelyet alkalmazva, a geometriai szerkesztések hagyományos két eszközét, a körzőt és vonalzót használva elő lehetne állítani egy adott körrel egyenlő területű négyzetet. Lindemann 1882-ben bebizonyította, hogy ez a feladat megoldhatatlan.) Az elvált &#8220;újraházasodottak&#8221; áldozásának a megengedése egy olyan &#8220;feladat&#8221;, amelyet úgy kellene megoldani, hogy három alapelv érvényben maradjon. Ezek az alapelvek:</p>
<ol style="text-align: justify;">
<li><span style="line-height: 15px;">A keresztény házasság felbonthatatlan.</span></li>
<li>A házasságon kívüli szexuális cselekedet súlyos bűn.</li>
<li>Az áldozásnak szükséges feltétele a megszentelő kegyelem állapota.</li>
</ol>
<p style="text-align: justify;">Minthogy a feladat így megoldhatatlannak látszik, valamelyik alapelv &#8220;gyengítésével&#8221; próbálkoznak. Jézus egyértelmű kijelentései miatt (ezzel a kérdéssel foglalkozott <a href="https://www.matthaios.hu/az-ujrahazasodottak-aldozasa-1-resz/">több régebbi bejegyzés</a>) az 1. alapelv nem gyengíthető, ezért a 2. alapelv (és esetleg a 3. alapelv) lehet a jelölt. Valójában ezek az &#8220;ötletek&#8221; nem frissen keletkezett ötletek, ezek &#8220;megalapozottsága&#8221; egyes 2. Vatikáni Zsinat után keletkezett erkölcsteológiai, erkölcstani alapelvekből származtathatóak. Szabó Ferenc jezsuita atya <a href="http://hu.radiovaticana.va/news/2014/10/18/a_családszinódus_mérlegéhez_–_szabó_ferenc_sj_jegyzete/ung-831725">szinódust értékelő írásában</a> két ilyen, újabban keletkezett elvet említ. Ezek közül az egyik az úgynevezett &#8220;fokozatosság törvénye&#8221;. Ezzel egyelőre nem foglalkozunk, talán ez majd későbbi bejegyzések témája lesz. A másik erkölcstani elv az alapvető döntés, az <em>optio fundamentalis</em> elve. Erről Szabó Ferenc így ír:</p>
<blockquote><p><span style="font-size: medium;">De felhozhatnánk más most felmerült tisztázandó erkölcsteológiai kérdést is. Pl. a zsinat után kibontakozott perszonalista erkölcsteológia az „alapvető választás” (Isten mellett vagy ellene: <i>optio fundamentalis</i>) elméletével (K. Rahner, B. Häring) igyekezett tisztázni a halálos-súlyos-bocsánatos bűnök közti különbséget, amelyet gyakran összemostak, szemben a régi merev kazuisztikával, amely nem a személy szabadságára és beszámíthatóságára, hanem a cselekedet objektív súlyosságára helyezte a hangsúlyt. Az említett probléma most is felmerült az elvált és újraházasodottak szentáldozáshoz járulása vagy akár a homoszexuális hajlamú hívők lelki kísérése kapcsán.</span></p></blockquote>
<p style="text-align: justify;">Az alapvető döntés téves  értelmezésével részletesen foglalkozott Szent II. János Pál pápa nagy erkölcstani enciklikája, a <a href="http://uj.katolikus.hu/konyvtar.php?h=82">Veritatis Splendor</a> enciklika (1993). Ebben egy külön fejezet szól erről a témáról.</p>
<p style="text-align: justify;">Az <em>optio fundamentalis</em> tanának több változata is létezik, lehetséges ennek a fogalomnak helyes értelmezése is, erre az enciklika is utal. (Az <em>optio fundamentalis-</em>sal részletesebben foglalkozik <a href="http://www.twotlj.org/G-1-16-B.html">Germain Grisez online is elérhető erkölcstana</a>.) Az <em>optio fundamentalis</em> fogalmának megértését segítheti, ha figyelembe vesszük, hogy ezt lehetne valamilyen értelemben a &#8220;<a href="https://www.matthaios.hu/a-tomista-es-a-transzcendentalis-ismeretelmelet-1-resz/">transzcendentális tomizmus</a>&#8221; etikára való alkalmazásának is tekinteni. Amint erről korábbi bejegyzésekben szó volt, a transzcendentális tomizmus a kategoriális (fogalmi, nyelvileg kifejezhető, tudatos, empíriából kiinduló) megismerés valóságtartalmának lehetőségét úgy véli megalapozni, hogy feltételez egy nem empíriából, nem érzékszervi tapasztalatokból kiinduló, nem teljesen tudatos megismerést. Ennek a megismerésnek a forrása a transzcendentális reflexió, amelyben a kategoriális megismerésre reflektálva, háttérileg megragadhatjuk azt, ami a kategoriális megismerés horizontja. A kategoriális ismeretek ennek a transzcendentális tapasztalatnak a hátterében értelmezhetőek. A transzcendentális tapasztalat azonban nem lehet teljesen tudatos ismeret, ez soha sem válhat teljesen kategoriális ismeretté.</p>
<p style="text-align: justify;">Az <em>optio fundamentalis</em> némileg a transzcendentális tapasztalathoz hasonló szerepet tölt be az erkölcstanban. Az ember szabadakaratú választásai mellett van egy még alapvetőbb szabadság, az alapvető, fundamentális szabadság, amelynek döntése az a mély döntés, amelyet az <em>optio fundamentalis</em> fogalmával írhatunk le. Ez az alapvető döntés lehet Isten és  embertársaink szeretete melletti döntés, de lehet ez elleni döntés is. Így az <em>optio fundamentalis</em> egy alapvető vonatkozásra, irányultságra utal, amely vonatkozás, irányultság nem teljesen tudatos döntések következménye. Így jellemzi a Veritatis Splendor enciklika ezt az álláspontot (65):</p>
<blockquote><p><span style="font-size: medium;">E szerzők szerint az <i>erkölcsi életben</i> <i>a kulcsszerepet</i> egy bizonyos „optio fundamentalis” játssza, melyet az alapvető szabadság valósít meg, s általa a személy átfogóan dönt önmagáról, nem reflektáltan tudatos és meghatározott választással, hanem „transzcendentális” és „atematikus” módon. A belőle származó <i>konkrét cselekedetek</i> csak részleges kísérletek, de soha nem fejezik ki teljesen, ezért csupán „jelei”  vagy kísérő jelenségei ennek az optiónak.</span></p></blockquote>
<p style="text-align: justify;"><a href="http://www.twotlj.org/G-1-16-1.html">Alszeghy Zoltán és Maurizio Flick jezsuita teológusok szerint </a>erős személyiségek esetében tapasztaljuk, hogy ezek olyan &#8220;életcéllal&#8221; rendelkeznek, amelyek mintegy középpontját alkotják egész életüknek. Példaként említik a forradalmárt és a családanyát. Valójában – szerintük – valamilyen alapvető elköteleződés többé-kevésbé minden emberre jellemző. Lélektanilag ezen elköteleződések kialakulása a gyermek- és serdülőkorban kezdődik el, és ezek a lélek tudatalatti részében érlelődnek. Nem feltétlenül szükséges, hogy ezek konkrét döntésekhez kötődjenek, de előfordulhat az is, hogy egy ilyen &#8220;nagy&#8221; döntéssel kapcsolatban alakulnak ki. Ezek az elköteleződések az egész élet végéig tartó meghatározására törekednek, de előfordulhat az is, hogy megszűnnek, valamilyen ellentétes elköteleződésre váltanak át. Az Isten szeretete irányában történő elköteleződés is ilyen jellegű elköteleződés. Ez olyan alapvető választás, amely nem esik teljesen egybe az ember tudatos döntéseivel. Más szerzők ezt a különbséget tévesen értelmezték. Így ír erről a Veritatis Splendor enciklika (65):</p>
<blockquote><p><span style="font-size: medium;">Így tehát odáig érkeznek el, hogy <i>különbséget tesznek az optio fundamentalis és egy konkrét cselekedet megfontolt választása között</i>. Olyan különbség ez, mely bizonyos szerzőknél a <i>szétválasztás</i> formáját ölti azáltal, hogy az erkölcsi „jó” és „rossz” fogalmát fönntartják az optio fundamentalis transzcendentális szférájának, ugyanakkor az evilági, azaz az embernek önmagához, másokhoz és a világ dolgaihoz tartozó konkrét választásait „helyesnek” vagy „hibásnak”  minősítik. Eszerint az emberi cselekvésben szakadás támad az erkölcsiség két szintje között: az egyik szinten van az akarattól függő jó és rossz, a másikon a konkrét cselekedetek.</span></p></blockquote>
<p style="text-align: justify;">Ezek az álláspontok szemben állnak a katolikus erkölcsteológia és a tanítóhivatal halálos bűnnel kapcsolatos felfogásával. A Veritatis Splendor enciklika így beszél álláspontjukról (69):</p>
<blockquote><p><span style="font-size: medium;">E teológusok szerint az embert az Istentől elválasztó halálos bűn csak Isten elutasítása esetén áll elő, de a szabadságnak olyan fokán, mely nem azonos a választás aktusával, és tudatosan reflektáló lelkiismerettel el nem érhető. Ebben az értelemben – teszik hozzá – legalábbis pszichológiailag nehéz elfogadni, hogy egy olyan keresztény, aki Jézus Krisztussal és Egyházával egységben akar maradni, könnyen és ismételten el tudna követni halálos bűnöket, mint ahogy esetenként cselekedeteinek „anyaga” ezt mutatja.</span></p></blockquote>
<p style="text-align: justify;">Így tehát az <em>optio fundamentalis</em> téves értelmezéséből kiindulva el lehet jutni a bocsánatos és a halálos bűnök Egyház által vallott megkülönböztetésének az elutasításáig. Ez a felfogás szemben áll a halálos bűn katolikus meghatározásával, amely szerint &#8220;ahhoz, hogy egy bűn halálos legyen három dolog együttes megléte szükséges: halálos mindaz a bűn, melynek tárgya súlyos anyag, és teljes tudatossággal és megfontolt beleegyezéssel követik el&#8221; (Katolikus Egyház Katekizmusa, 1857).<em><br />
</em></p>
<p style="text-align: justify;">A tanítóhivatal álláspontja tehát egyértelműen utasítja el az <em>optio fundamentalis</em> téves értelmezéseit. Ezen értelmezések alapján lehetne az elválás utáni &#8220;újraházasodás&#8221; állapotát, ennek cselekedeteit olyan állapotnak, illetve cselekedetnek tekinteni, amelyek, elfogadva az ezen állapotba jutás nem helyes voltát és az ebből való szabadulás nehézségeit, nem vezetnének a halálos bűnhöz,  mert az elkövető &#8220;olyan keresztény, aki Jézus Krisztussal és Egyházával egységben akar maradni&#8221;. Hasonló kijelentéseket lehetne tenni a homoszexuális kapcsolatban élők helyzetéről is. Egyes teológusok ilyen irányú &#8220;kitörési kísérletei&#8221; tehát egyértelműen szemben állnak az Egyház halálos bűnökkel kapcsolatos felfogásával. A következőkben az <em>optio fundamentalis</em> fogalmának vizsgálatával foglalkozunk. Ennek folyamán felmerül az a kérdés is, amelyet röviden így fogalmazhatnánk meg: létezik-e egy olyan erkölcsi világrend, amely alapot ad arra, hogy az erkölcsi cselekedetek jónak vagy rossznak minősítését objektívnak tekintsük. Röviden: amikor az Egyház súlyos bűnnek nyilvánít valamit, akkor az Egyház &#8220;létrehozza&#8221; a bűnt, amely objektíve nem létezik vagy az Egyház kijelentései valamilyen objektivitásra vonatkozó kijelentések-e? Az elemzés folyamán előkerül a természetes erkölcsi törvény létezésének a kérdése is. Ez viszont szorosan kapcsolódik ahhoz a kérdéshez, hogy az erkölcsi kategóriák érvényesek-e az Egyházon kívül is. Figyelembe kell-e ezeket venni a pozitív (például az állam által hozott) törvényeknek? Ezekről a kérdésekről a következő bejegyzésekben lesz szó.</p></div>
    </div>
    
    <div class="article">
        <div class="title">A végső cél és az “optio fundamentalis”. 1.rész</div>
        <div class="categories">erkölcstan</div>
        <div class="summary">Az előző bejegyzés ismertette az alapvető erkölcsi döntés, az optio fundamentalis fogalmát. Az optio fundamentalis az embernek az az alapvető döntése, amellyel Isten mellett vagy ellen dönt. A fogalom a múlt században merült fel, bevezetői szerint ez a döntés különbözik az emberi élet &#8230; <a href="https://www.matthaios.hu/a-vegso-cel-es-az-optio-fundamentalis-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-optio-fundamentalis-alapveto-erkolcsi-dontes/">előző bejegyzés</a> ismertette az alapvető erkölcsi döntés, az <em>optio fundamentalis</em> fogalmát. Az <em>optio fundamentalis</em> az embernek az az alapvető döntése, amellyel Isten mellett vagy ellen dönt. A fogalom a múlt században merült fel, bevezetői szerint ez a döntés különbözik az emberi élet egyéb döntéseitől: ez egy mélyebb döntés, ez a döntés az alapvető (fundamentális) szabadság döntése. Többek szerint a halálos bűn hagyományos katolikus felfogása az <em>optio fundamentalis </em>szemszögéből<em> </em> nézve átértelmeződik: a halálos bűn halálos voltához egy olyan döntés szükséges, amely kifejezetten szemben áll az <em>optio fundamentalis</em> Isten melletti döntésével. A halálos bűn katolikus értelmezése szerint viszont: “ahhoz, hogy egy bűn halálos legyen három dolog együttes megléte szükséges: halálos mindaz a bűn, melynek tárgya súlyos anyag, és teljes tudatossággal és megfontolt beleegyezéssel követik el” (Katolikus Egyház Katekizmusa, 1857).</p>
<p style="text-align: justify;">Ebben és a következő bejegyzésben az <em>optio fundamentalis</em> fogalmának Aquinói Szent Tamás erkölcsteológiai rendszerében való helyéről lesz szó. Ez a rendszer nem elszigetelt rendszer, hanem beágyazódik egyrészt a metafizikába, az arisztotelészi-tomista filozófia antropológiájába, másrészt a kegyelem természetfölötti rendjébe. Aquinói Szent Tamás legismertebb művének, a <em>Summa Theologiae</em> második (erkölcstani) részének bevezető kérdéseiben foglalkozik az ember végső céljával. Az ember nem az egyedüli létező a teremtésben, amely valamilyen céllal rendelkezik. Már többször foglalkoztunk a cél-oksággal (causa finalis), mint az arisztotelészi négy ok (anyagi ok, formai ok, ható ok és cél ok)  egyikével (<a href="https://www.matthaios.hu/a-teleologiai-erv-1-resz/">itt</a> és <a href="https://www.matthaios.hu/isten-es-a-teremtes/">itt</a>). A cél ok arra a kérdésre ad választ, hogy egy változás miért, mi miatt történik. A változás megértéséhez ez az ok is szükséges, mert a ható ok csak arról ad felvilágosítást, hogy a változást mi hozza létre, de arra nem, hogy miért. A ható ok és a cél ok  egymáshoz való viszonyának, különbségüknek megértését talán segítheti, ha ezeket a fogalmakat egy számítógépes program utasításaira alkalmazzuk. Egy számítógépes program utasításokból áll, amelyeket a számítógép hajt végre a megfelelő sorrendben. A program egy adott helyén lévő konkrét utasítása (például az &#8220;x  = y + z + 7;&#8221; utasítás), mint (egyik) ható ok azt eredményezi, hogy az &#8220;x&#8221; változó új értéket kap. Önmagában azonban az utasítás nem utal arra, hogy miért van ő az adott helyen, mi az ő célja magában a programban, amely egy adott feladatot old meg (például számlákon lévő összegek kamatait számolja ki). Erre a magyarázatot a cél ok adja meg. A cél-okságot nem kell feltétlenül az <a href="http://hu.wikipedia.org/wiki/Értelmes_tervezettség">értelmes tervezettség</a> elméletének keretei között értelmezni. A cél-okság arra utal, hogy a változás előtti állapothoz képest a változás a jövőben van, a jövőre irányul, ezért szükség van egy olyan okra is, amely ezt a mozzanatot is figyelembe veszi, mert a másik három ok ezzel a mozzanattal nem foglalkozik. (A cél-okság talán majd egy következő bejegyzésnek lesz a témája.)<br />
<em></em></p>
<p style="text-align: justify;">Isten a teremtésben sem tűz ki tőle független célt. A teremtés célja Isten dicsősége azáltal, hogy a végtelen isteni tökéletességben olyan létezők részesednek, amelyek Istentől különböznek és a tökéletességet csak korlátozott mértékben birtokolják. Az isteni jóság a végtelen isteni tökéletességet meg akarja osztani: <em>bonum est diffusivum sui, </em>a jóság saját maga kiáradása. Ez a megállapítás azonban nem azt jelenti, hogy Istennek szükségszerűen teremtenie kellene, <a href="https://www.matthaios.hu/isten-akarata/">a teremtés Isten szabad tette</a>. A  teremtés célként Isten dicsőségét szolgálja, Isten dicsőségéhez azonban nem szükséges a teremtés, ezért nincs semmilyen kényszer a teremtésre. A teremtés egyetlen céljának a teremtés létezői esetében a célok sokasága felel meg, amelyek ennek a célnak vannak végső soron alárendelve. Az egyes létezők a bennük lévő képességek (potentia) megvalósulására (actus) törekszenek. A cél-okság általános fogalma erre a tökéletességre törekvésre utal. A létezőknek a tökéletesség utáni vágyát természetes vágynak, <em>appetitus naturalis</em>-nak nevezik, de használatos a hajlam (inclinatio) szó is. A tökéletesebb lét ebben a vágyban valamilyen olyan jóként jelenik meg, amely a törekvés tárgya. Az értelemmel nem rendelkező létezők esetében ez a törekvés a természetükbe van írva, ez nem az értelmes teremtmény tudatos törekvése, ezért csak analóg értelemben nevezhető törekvésnek. Az értelemmel rendelkező teremtmény azonban a megismerésben felismeri a jót, az akarat pedig erre vágyódik, ezt olyan célként állíthatja be, amely felé törekszik. A vágy, a törekvés tehát analóg kifejezések, ami azt jelenti, hogy különböző létezőkre alkalmazva van valami közös a jelentésükben, de ez a közös a különböző létezőkben nem pontosan ugyanolyan módon van jelen. Így az értelemmel nem rendelkező létezők &#8220;vágya&#8221; nem tudatos vágy. Ezen vágy kielégítése esetükben természetüknek, külső körülmények általi determináltságuknak megfelelően valósul meg. (Ez a mechanizmus lényeges különbségeket mutat az élettelen tárgyak és az élőlények, például állatok esetében, de ezzel most nem foglalkozunk.) A szellemi lélekkel rendelkező ember esetében a vágy az értelem felismerése alapján ébred az emberi akaratban. A célokat az emberi akarat szabadon választja ki. A szabad akarat témájával most nem foglalkozunk részletesebben (erről jó összefoglalás található <a href="http://www.labjegyzetek.com/kezd337lap/szabadsag">itt</a>.)</p>
<p style="text-align: justify;">Az erkölcstannak alapvető fogalma a jó (bonum), amely az akarat vágyának a tárgya lehet. A jóra, mint fogalomra tulajdonképpen nem adható más meghatározás, mint az, hogy ez a vágy tárgya lehet. Hasonlóan a <a href="https://www.matthaios.hu/metafizikai-osszefoglalas-1-resz/">létezéshez</a>, a jó is analóg fogalom, ez átjárja az egész létezést. Egyrészt egy olyan közöst jelöl, amely minden létezésben megvan, másrészt azonban ez a közös a létezőkben nem pontosan ugyanolyan módon van meg. Egy fogalom analóg voltára utalhat az, hogy a fogalomhoz nem tudunk valami olyat hozzáadni, amit ez nem tartalmaz és ami által a fogalomnak valamilyen osztályozása, további specifikációja állna elő. Az állat fogalmához hozzáadhatjuk a gerincesség fogalmát, és így az állatoknak egy szűkebb osztályához, a gerincesek osztályához jutunk, amelynek egyedeiben az &#8220;állatság&#8221; ugyanolyan (univok) értelemben van meg, mint a nem gerinces állatokban. A jó esetében ezt nem lehet megtenni, mert a jó csak a rosszat nem tartalmazza, ez azonban nem adható hozzá a jóhoz további meghatározóként, mert a jó és a rossz ellentétes fogalmak. Valójában a jó egy másik szó a létezésre, a létezésnek egy olyan szempontjára utal, amely szerint a létező valamilyen (fenti értelemben vett) vágyódásnak a tárgya lehet. Azokat a fogalmakat, amelyek valami olyanra utalnak, ami a létezést teljesen átjárja, transzcendentáléknak nevezzük. A létezés mellett ilyen transzcendentálé (többek között) a jó, az igaz, a szép. Az igaz a létezést, mint megismerhetőt, a megismerés tárgyát mutatja be, a szép pedig mint az esztétikai élvezet tárgyát.</p>
<p style="text-align: justify;">A jóval kapcsolatban felmerülhet a jó ellentéte, a rossz mibenlétének a kérdése is. A rossz nem egyszerűen a létezés hiányára, a nem-létezésre utal, mert ekkor minden korlátozott létező eleve rossz lenne, hiszen ezekkel kapcsolatban valamilyen nem-létezés is állítható. Így például az elefánt nem létezik énekesmadárként, mégsem lehet azt mondani, hogy az elefánt emiatt rossz lenne. A rossz csak az olyan létezés hiányára utal, amely hiányra az a jellemző, hogy valami, aminek léteznie kellene, nem létezik, a szó szoros értelmében hiányzik (privatio). Így az elefánt szempontjából nem rossz az, hogy nincs szárnya, de az már rossz lenne, ha az elefántnak nem lenne füle. A rossz különböző fajtáival most nem foglalkozunk, a legnagyobb rosszról, az erkölcsi rosszról, a bűnről később lesz szó.</p>
<p style="text-align: justify;">A jó fogalma tehát a létezést az akarat szempontjából nézi: a létező, mint jó az akarat vágyának tárgya lehet. Az akarat a jót kitűzheti elérendő, megvalósítandó célként. A cél elérése, birtoklása pedig a lélekben örömöt, boldogságot eredményez. Isten saját jósága felé nem törekszik, mert ennek teljesen a birtokában van, az isteni boldogság végtelen boldogság. A teremtett világban a jó és a cél összefüggő fogalmak: a jó lehet az ember törekvésének a célja. A jóval kapcsolatban már utaltunk arra, hogy ez a létező számára képességeinek megvalósulása, mai kifejezéssel mondva a létező önmegvalósítása. Az emberi alatti világban ez a cél a létezőn kívül felállított cél és az erre való törekvés is csak analóg értelemben nevezhető törekvésnek. Az ember esetében azonban a számára jót az értelem felismeri, ennek alapján az akaratban vágy ébred fel a jó iránt és a jó megjelenhetik olyan elérendő, megvalósítandó célként, amely felé az ember cselekedetei irányulnak.</p>
<p style="text-align: justify;">Az ember cselekedetei különböző célok megvalósításai felé irányulhatnak. Ezek közül most csak egy olyan &#8220;nagyobb&#8221; célt említünk, amely mögött az ember &#8220;biológiai&#8221; öröksége van. Ez az örökség az emberben szellemi dimenziót nyer, mert az ember olyan szellemi létező, amely a testben létezik, <a href="https://www.matthaios.hu/az-ember-test-es-lelek-1-resz/">a lélek a test formája</a>. A táplálkozás, ruházkodás, lakhelyről való gondoskodás, stb. cselekedeteinek célja az emberi élet fenntartása. A nagyobb céloknak több &#8220;kisebb&#8221; cél lehet alárendelve. Így például a test fönntartásának célját további célok, cselekedetek szolgálják: el kell határoznom, hogy bevásárolni megyek, előkészítem és megfőzöm a vásárolt élelmiszereket, megvacsorázom, elmosogatok stb.</p>
<p style="text-align: justify;">A következő bejegyzés Aquinói Szent Tamás nyomán a célok egymásközti viszonyával fog foglalkozni. Olyan kérdésekre keresi a választ, hogy felállítható-e a célok valamilyen hierarchiája, és van-e olyan egyetlen végső cél, amelynek az összes többi cél alá van rendelve. Ha van ilyen, akkor az <em>optio</em><em> fundamentalis, </em>az alapvető erkölcsi döntés ezzel rokonságban van.</p></div>
    </div>
    
    <div class="article">
        <div class="title">A végső cél és az “optio fundamentalis”. 2.rész</div>
        <div class="categories">erkölcstan</div>
        <div class="summary">Az előző bejegyzésben  szó volt arról, hogy az egész teremtett világra jellemző a célra való irányítottság, a cél-okság jelenléte. Az értelemmel nem rendelkező teremtmények esetében a cél valamilyen módon a természetükbe van írva, ez egy nélkülük rögzített cél. Az ő &#8230; <a href="https://www.matthaios.hu/a-vegso-cel-es-az-optio-fundamentalis-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-vegso-cel-es-az-optio-fundamentalis-1-resz/">előző bejegyzésben</a>  szó volt arról, hogy az egész teremtett világra jellemző a célra való irányítottság, a cél-okság jelenléte. Az értelemmel nem rendelkező teremtmények esetében a cél valamilyen módon a természetükbe van írva, ez egy nélkülük rögzített cél. Az ő esetükben is használhatjuk analóg értelemben a &#8220;vágy&#8221; szót, esetükben természetes vágyról, <em>appetitus naturalis</em>-ról beszélhetünk. Az értelmes teremtményekben azonban a cél már nem egyszerűen egy természetükbe írt vágy. Ez a vágy az értelmes teremtmény akaratában ébredő vágy, <em>appetitus rationalis</em> valamely jó, valamilyen cél megvalósítása érdekében. Ez a vágy az értelem által felismert jóra, mint célra irányul, és az akarat szabad döntésekből fakadó cselekedetek által törekszik a cél felé.</p>
<p style="text-align: justify;">Tapasztalatunk az, hogy az ember életében a kitűzött célok valamilyen hierarchiát alkotnak. Ha például annak a célját nézzük, hogy miért megy el valaki a korai időpontra tett matematika előadásra, akkor arra gondolhat, hogy ez a vizsga letételét teszi majd lehetővé. A sikeres vizsga célja a tanulmányok folytatása, a tanulmányok folytatásának a célja, az egyetem sikeres befejezése és így tovább. A kitűzött célok megvalósítására eszközök szolgálnak. A kitűzött cél azonban eszközként viszonyul egy még magasabb cél megvalósításához. Így például a sikeres vizsga letétele eszközként az egyetem sikeres elvégzésére irányul. Felmerül a kérdés, hogy vajon ennek a hierarchikus szerkezetnek a csúcsán van-e egy olyan cél, amely már nincs alárendelve további céloknak, mert ez egy olyan cél, amely önmagában véve, önmagáért is teljes cél, és amelynek tulajdonképpen minden más cél alá van rendelve. Aquinói Szent Tamás szerint létezik ilyen végső cél. Gondolatmenete hivatkozik a <a href="https://www.matthaios.hu/a-kozmologiai-ervek-1-resz/">kozmológiai istenérvekben</a> megismert, oksággal kapcsolatos gondolatmenetre (ST I-II q.1. a.4). Ahogyan nem képzelhető el az, hogy ne legyen egy első ok, ugyanúgy nem képzelhető el az sem, hogy a célok a &#8220;levegőben lógjanak&#8221;. Ahogyan az első ok tulajdonképpen minden másodlagos oknak is közvetlen oka (tehát nem elsősorban az okok láncolatán keresztül ok), ugyanúgy a végső cél tulajdonképpen minden célban benne van. A végső cél az utolsó a végrehajtás rendjében, de első szándék rendjében (ultimus in ordine executionis, primus in ordine intentionis). Ezt jól szemlélteti az, amikor a célok egy szűkebb csoportját tekintve, relatív értelemben véve végső célokról beszélünk. Így például az egyetem elvégzésének, a diploma átvételének a célja vezérli több év céljait, cselekedeteit, azt a cselekedetet is, amely a korai előadás látogatását jelenti éppen most. Joggal vetődik fel a kérdés, hogy tulajdonképpen miben is áll a végső cél. A keresztény válasz az lehetne, hogy a végső cél Isten. Szent Tamás azonban közvetlenül nem ezt a választ adja. Szerinte a végső cél, amely felé minden egyéb cél irányul a boldogság, a boldogság elérése. Az ember nem képes úgy cselekedni, hogy ne a boldogság felé törekedjen. Ez a magatartás az ember természetéből fakad. Ugyancsak az ember természetéből fakad az is, hogy az ember csak olyan cél elérése esetében lesz maradéktalanul boldog, nyugszik meg teljesen, már nem kíván többet, amely cél minden szempontból a teljes jóságot képviseli. Ennek fényében foglalkozik Szent Tamás azzal, hogy a teljes boldogság elérhető-e a vagyon által; az által, hogy az ember köztiszteletnek örvend; a hírnév által; a hatalom által; a gyönyör által; testi vagy szellemi javak birtoklása által. Szerinte ezen dolgok egyike sem elégíti ki az ember egyetemes, teljes jóságra irányított vágyát. A teremtett javak bármilyen birtoklása sem csillapítja az ember még többre irányuló vágyát. Ezt a vágyat csak a végtelen, a teljes és korlátlan jóság, Isten képes teljesen kielégíteni (ST I-II q.2).</p>
<p style="text-align: justify;">Amikor az ember végső céljáról, mint a boldogságról beszélünk, akkor meg kell különböztetnünk az önmagában vett boldogság iránti vágyat attól, hogy mi lehet ennek a vágynak az egyetlen méltó tárgya. A boldogság, mint végső cél képes az ember egyéb céljait, cselekedeteit úgy is vezérelni, hogy közben az ember nem feltétlenül ismeri fel, hogy miben is áll az igazi boldogság. Ezek a tévutak azért lehetségesek, mert Isten közvetlenül nem jelenik meg úgy, mint ismereteink tárgya (ST I q.82 a.2). Istent, mint a teremtett dolgok végső okát, mint a teremtett dolgokban lévő részleges javak mögött lévő, ezektől különböző teljes jóságot ismerjük meg. Közvetlen ismereteink csak a teremtett javakra vonatkoznak, csak ezeken keresztül, ezek mögött, közvetve látjuk Istent. Ezen a tényen még a kinyilatkoztatás sem változtat, amelyben Isten emberi nyelven beszél magáról. Ez a helyzet csak az üdvözültek halálakor változik meg, amikor meglátják Istent, színről-színre, úgy, ahogyan van. Ezért lehetséges az, hogy a végső cél felé, mint a boldogság felé való törekvés benne van ugyan minden emberi cselekedetben, de a boldogság forrása, az Isten nem jelenik meg mindenki számára végső célként. Így, míg a boldogság felé való törekvés nem szabad döntés eredménye, Istennek, mint a boldogság forrásának elfogadása már szabad döntés eredménye.</p>
<p style="text-align: justify;">Istennek, mint végső célnak, a boldogság forrásának az elfogadására vonatkozó döntés nevezhető alapvető döntésnek, <em>optio fundamentalis</em>-nak. Lényegét tekintve azonban ez a döntés sem különbözik az ember döntéseitől. A szabad döntés alapja, lehetősége az, hogy valamilyen értelem által megismert jó nem tudja úgy determinálni az akaratot, hogy ez szükségszerűen ezt válassza. A teremtett javakkal kapcsolatban ennek az az oka, hogy egyetlen teremtett jó sem a teljesen jó, bizonyos szempontból jó, más szempontból pedig nem jó. Isten ugyan lényegénél fogva a teljes jóság, minden szempontból jó, de minthogy mi közvetlenül nem ismerjük Isten lényegét, ezért Isten sem jelenik meg számunkra földi életünkben olyan jóként, amely szükségszerűvé tenné az akarat Isten melletti döntését. Ez az alapvető döntés tehát lényegét tekintve nem különbözik az ember többi szabad döntésétől, az ezektől való különbség abból adódik, hogy ez nem közbenső célokra, hanem a végső célra vonatkozik. A boldogság utáni vágy, mint végső cél azonban az ember cselekedeteinek végső mozgatója még akkor is, ha nincs megjelölve az a konkrét létező, Isten, akiben egyedül lehetséges ennek a vágynak a megvalósulása, ennek a célnak az elérése. Ha nem jelöljük meg konkrétan végső célként Istent, akkor is beszélhetünk arról, hogy az ember nem elégszik meg a részleges, a partikuláris jóval, soha meg nem nyugodva az általános, az univerzális jó felé törekszik. Ez a törekvés azonban nem az akarat szabad döntése, ez természetünkből fakadó adottság. Ha ezt az adottságot vizsgáljuk, akkor erről lehet állítani azokat a jelzőket, amelyek az <em>optio fundamentalis</em> bizonyos értelmezéseiben szereplő jelzők. Ez az adottság valóban transzcendentális, átjárja az egész erkölcsi életet. Erről az adottságról bizonyos értelemben lehet azt állítani, hogy ez &#8220;atematikus&#8221;. Itt valóban nincs szó reflektált, tudatos, meghatározott döntésről, hiszen itt még döntésről sincs szó. Amikor azonban az általános értelemben vett jót már Istenre vonatkoztatjuk, akkor már a konkrétan létező teljes jóságról van szó, amely mellett – a fentiekben ismertetett okok miatt – szabadon lehet dönteni <a class="footnote" href="https://www.matthaios.hu/feed/?paged=16#note-1722-1" id="return-note-1722-1" title="Talán a &#8220;transzcendentális tomizmus&#8221; egész hozzáállására jellemző az, hogy az általa transzcendentálisnak, nem kategoriálisnak, háttérinek beállított dolgok mögött az emberi természetből fakadó olyan adottságok, képességek húzódnak meg, amelyek bizonyos értelemben véve az appetitus naturalis megfelelői. Az emberi magatartás lényege, értéke azonban éppen ezeknek a képességeknek az aktualizálásában van, amely több több, mint a képességekre való valamilyen reflexió."><sup>1</sup></a>. Ez a döntés már tudatos és meghatározott. A megtérés (és a végső cél bűnbánatban történő &#8220;helyreállítása&#8221;) reflektált, megvalósulásukban időben behatárolható döntések. A keresztény nevelésben &#8220;kapott&#8221; végső cél megjelenése nem köthető szorosan egy határozott időponthoz, de a szentségek vételében, a keresztségi fogadalom megújításában ez is reflektált döntések tárgyává válik. A transzcendentalitást persze az ilyen értelemben vett <em>optio fundamentalis</em>-ról is lehet valamilyen értelemben állítani, mert ez a döntés átjárja a célok teljes hierarchiáját. Valamilyen transzcendentalitást a célok hierarchiájában magasabban álló célokról is lehet állítani. Így például az egyetem elvégzésének a célja melletti döntés &#8220;áthatja&#8221; az összes erre irányuló alacsonyabb célokat (pl. előadás látogatása, vizsgákra való készülés stb.), mintegy ezek &#8220;hátterében&#8221; ott van.</p>
<p style="text-align: justify;">Az egyik következő bejegyzésben a végső céllal kapcsolatos döntés, a mi értelmezésünk szerinti <em>optio fundamentalis</em> és a többi emberi döntés közti viszonyról lesz szó.</p>
<div class="footnotes"><h2 class="notes">Jegyzetek:</h2><ol><li id="note-1722-1">Talán a &#8220;transzcendentális tomizmus&#8221; egész hozzáállására jellemző az, hogy az általa transzcendentálisnak, nem kategoriálisnak, háttérinek beállított dolgok mögött az emberi természetből fakadó olyan adottságok, képességek húzódnak meg, amelyek bizonyos értelemben véve az <em>appetitus naturalis</em> megfelelői. Az emberi magatartás lényege, értéke azonban éppen ezeknek a képességeknek az aktualizálásában van, amely több több, mint a képességekre való valamilyen reflexió. <a href="https://www.matthaios.hu/feed/?paged=16#return-note-1722-1">&#8617;</a></li></ol></div></div>
    </div>
    
    <div class="article">
        <div class="title">A végső cél és az “optio fundamentalis”. 3.rész</div>
        <div class="categories">erkölcstan</div>
        <div class="summary">Az előző bejegyzésekben (itt, itt és itt) ismertettük az optio fundamentalis fogalmát és azt, hogy ez a fogalom hogyan illeszthető be Aquinói Szent Tamás erkölcsteológiai rendszerébe. Aquinói Szent Tamás az emberi cselekvés céljainak hierarchikus rendjéről és ennek a hierarchiának a csúcsaként a végső célról beszél. &#8230; <a href="https://www.matthaios.hu/a-vegso-cel-es-az-optio-fundamentalis-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben (<a href="https://www.matthaios.hu/az-optio-fundamentalis-alapveto-erkolcsi-dontes/">itt</a>, <a href="https://www.matthaios.hu/a-vegso-cel-es-az-optio-fundamentalis-1-resz/">itt</a> és <a href="https://www.matthaios.hu/a-vegso-cel-es-az-optio-fundamentalis-2-resz/">itt</a>) ismertettük az <em>optio fundamentalis</em> fogalmát és azt, hogy ez a fogalom hogyan illeszthető be Aquinói Szent Tamás erkölcsteológiai rendszerébe. Aquinói Szent Tamás az emberi cselekvés céljainak hierarchikus rendjéről és ennek a hierarchiának a csúcsaként a végső célról beszél. Az egyéb célokban is benne lévő, az emberi cselekvést mozgató végső cél a boldogság elérésének a célja. Ez a cél azonban a teljes boldogságra utal, amelynek elérése után már nincs hiány, az ember már nem vágyik többre, hanem a tökéletes jó birtoklásával járó örömben megnyugszik az akarat. A boldogság utáni vágy az ember sajátja, ez öntudatlanul is benne van az emberi akarat minden mozdulásában. A boldogság utáni vágy az univerzális, minden szempontból jó felé irányul, a teljes jóság megragadására törekszik. Ha feltesszük a kérdést, hogy mi ez a teljes jóság, a válasz a kérdésre az, hogy ez az Isten. Mégis Istennek, mint a teljes boldogság utáni vágy egyetlen beteljesítőjének az elfogadása nem akaratunk szükségszerű tevékenysége. Isten ugyan az egyedüli teljes jóság, de Istennek, mint végső célnak az elfogadása, szabadon választható, illetve elutasítható. Ennek az az oka, hogy Istent nem közvetlenül ismerjük, Isten mivolta rejtett előttünk, ezért Isten nem jelenik meg előttünk akaratunk jóra irányulásának visszautasíthatatlan tárgyaként. (Az Istent színről-színre látó üdvözültek akarata azonban már szükségszerűen irányul Istenre.) Az Isten, mint végső cél melletti döntést tekinthetjük az alapvető döntésnek, az <em>optio fundamentalis</em>-nak, amely döntés az ember szabadságából fakadó döntés.</p>
<p style="text-align: justify;">Az ember közvetlen céljai olyan javak elérésére vonatkoznak, amelyek csak részlegesen jók, ezért ezek elérése csak olyan boldogságot eredményez, amely nem teljes boldogság, amelynek elérése után az akarat nem nyugszik meg a teljes örömben, mert még többre vágyik. Emberi természetünk miatt a számunkra közvetlenül elérhető javak anyagi létezésben adott javak, ezért nem vagyunk képesek egyetlen döntéssel egyszer és mindenkorra Isten mellett vagy ellene dönteni. Ez a döntés az angyalok lehetősége volt. A végső cél, az Isten felé vezető úton tehát szükség van különböző, a hierarchia különböző szintjein lévő döntésekre, amely döntések közvetlen tárgya valamilyen olyan jó, amely nem a teljes jó. Ez azt jelenti, hogy olyan célokat tűzünk ki, amelyek tulajdonképpen csak eszközöket jelentenek egy hierarchiában magasabb szinten lévő cél elérése érdekében. Ezek a célok tehát nem önmagukért való célok, az egyetlen ilyen cél csak a hierarchia csúcsán lévő végső cél. A hierarchia alján általában olyan célokat találunk, amelyek napi vagy még rövidebb időre szóló célok. Így például célként kitűzhető a mai matematika előadás látogatása, a bevásárlás, a főzés stb. Ahogyan a célok hierarchiájában felfelé mozgunk, olyan célokkal találkozunk, amelyek már &#8220;stabilabbak&#8221;, hosszabb időre szóló célok. Így például találkozhatunk az egyetem sikeres elvégzésének több évet átfedő céljával, amely cél elérésének eszközeként sok tevékenységre van szükség.</p>
<p style="text-align: justify;">A &#8220;cél&#8221; szót tulajdonképpen analóg értelemben használjuk. Az igazi, teljes értelemben vett cél csak a végső cél, az egyéb célok céloknak tekinthetők az erre irányuló tevékenységek szempontjából, de a nála magasabb szinten lévő célok szempontjából, ezek csak olyan eszközök, amelyek kiválasztása értelmünk megfontolása, mérlegelése után következik be, annak érdekében, hogy a magasabb célokat elérjük. Amint említettük, fölfelé haladva a célok hierarchiájában olyan célokhoz érkezünk, amelyek a &#8220;stabilitásnak&#8221; egyre több jelét mutatják és amelyeket már különösebb értelmi mérlegelés nélkül is jónak, megvalósítandónak ismerünk fel. Emberi létezésünk természetünk miatt lehetetlen lenne, ha nem tartanánk fenn biológiai értelemben vett életünket. Ezért az élet, az egészség olyan javak, célok, amelyeket már különösebb mérlegelés nélkül jónak ismerünk fel. Ezek hiányát, a halált, a betegséget, a szenvedést pedig eleve olyan rossz dolgoknak tekintjük, amelyeket kerülni kell. Ugyancsak anyagi létezésünk következtében az emberi természet sok konkrét személyben &#8220;áll fenn&#8221;, sok konkrét személyben valósul meg. Ezért az ember útja nem egyetlen ember útja, ezen az úton az embernek, mint az emberi közösség tagjának kell haladnia. Ezért vannak olyan célok, olyan javak, amelyek az emberiség fennmaradására, a társasági életre irányulnak. Az ember természeténél fogva &#8220;éhezi&#8221; az igazságot, ezért az igazsággal kapcsolatos célok, javak ugyancsak jelen vannak az ember életében. A sort még lehetne folytatni, a végső cél eléréséhez szükséges céloknak így kialakul egy olyan &#8220;stabil&#8221; rendszere, amelyet természeti törvénynek is nevezhetünk. Ez a törvény az ember természetéből adódik. Ez az erkölcsi élet olyan törvénye, amelyet az ember természeténél fogva ismer, és amely törvénynek érvényesülnie kell az ember életében. Az ember lelkiismerete a konkrét cselekedetet, ennek megtétele előtt és után, ezzel a törvénnyel veti össze, ehhez hasonlítja. Ennek az összevetésnek eredményeként az ember információt kap arról, hogy konkrét cselekedete illeszkedik-e a célok ezen rendszeréhez vagy pedig eltér ettől. Az illeszkedés azt jelenti, hogy konkrét cselekedet erkölcsileg jó cselekedet, olyan cél, célok megvalósítására irányul, amely célok ténylegesen a végső cél elérése felé irányuló célok. Az ilyen céloknak jellemzője az, hogy ezek nem önmagukért való célok. Előfordulhat azonban az is, hogy cselekedetünk, kitűzött célunk nem illeszkedik ehhez a rendszerhez, ekkor erkölcsileg rossz célról, cselekedetről, azaz bűnről van szó. A bűnös cselekedet eredményeként a célok hierarchiájában valahol egy végső cél eléréséhez szükséges cél megvalósulása megakadályozódik, egy olyan akadály képződik, amely a végső cél felé haladást, ennek elérését ellehetetleníti. A fentiek alapján világos, hogy a végső cél elérésének lehetetlenségéhez nem feltétlenül szükséges az, hogy kifejezetten olyan cselekedetről legyen szó, amely Istennek, mint végső célnak a tagadását jelentené. Ezért helytelen azoknak az álláspontja, akik szerint a halálos bűnnek feltétele az, hogy ez kifejezetten az <em>optio fundamentalis </em>Isten melletti döntése ellen irányuljon.</p>
<p style="text-align: justify;">A fentiek természetesen nem adják meg az erkölcstannak azt az alapvetését, amely a Summa Theologiae második részének az első felében (Prima Secundae) található meg, ezt most csak az <em>optio fundamentalis</em> szempontjából tekintettük át a teljesség igénye nélkül. Szempontunkból a bűn egy olyan cselekedet vagy célkitűzés, amely széttépi azt a hierarchiát, amelynek jellemezni kellene az ember erkölcsi életét. Ez a széttépés nem csak a végső cél, a teljes boldogság tárgyától, Istentől való közvetlen elfordulás következménye lehet. Tulajdonképpen nem is csak Istentől, mint a boldogság forrásától való elszakadásról van szó, hanem a teljes boldogság felé vezető úton egy olyan boldogságnál való &#8220;megrekedésről&#8221;, amely, elvesztvén a teljes boldogság felé vezető úton való továbbhaladás lehetőségét, valójában már csak látszatra boldogság, látszatra jó. Ontológiai szempontból a bűn olyan valaminek a hiánya, aminek a természetnél fogva nem szabadna hiányoznia. Minden létező természete szerint valamilyen megvalósulás felé törekszik. Amint láttuk az előző bejegyzésekben, az ember esetében ez a törekvés tudatos törekvés. Az ember esetében a teljes megvalósulást, a teljes létezést a végső cél elérése jelenti. A bűn tulajdonképpen az ember természetének megfelelő megvalósulásának valamilyen hiánya.</p>
<p style="text-align: justify;">Láttuk, hogy az ember céljainak hierarchiájában csak egyetlen igazi, önmagában elegendő cél van. Minden ennek alárendelt célban van valamilyen eszköz jelleg. Ezek a célok nem önmagukban elegendő célok, hanem csak eszközök a végső cél felé vezető úton. A bűn következtében a cselekvés valamilyen célja elveszíti eszköz jellegét, olyan céllá válik a bűnös számára, amely egy hamis végső cél.</p>
<p style="text-align: justify;">Előfordulhat azonban az is, hogy az ember egy cselekedete nem illeszkedik ugyan tökéletesen a természeti törvényhez, mégsem beszélhetünk arról, hogy ez a cselekedet szétrombolná azt a hierarchiát, amelynek csúcsán Isten, mint végső cél van. A cselekedet tárgya vagy a cselekvő körülményei miatt ez lehet nem annyira súlyos, hogy nem teszi lehetetlenné a végső cél elérését. Ebben az esetben valamilyen közbenső cél nagyobb hangsúlyt kap, mint amekkora neki a végső cél szempontjából kijárna, de ez ezáltal még nem válik hamis végső céllá. Hasonlatként az mondhatnánk, hogy a végső cél fényessége azért tudja megvilágítani az ember céljainak, cselekedeteinek teljes hierarchiáját, mert a célok eszköz jellegük miatt áttetszők, átengedik magukon a végső cél fényességét. Ha azonban ezek közül egy öncéllá válik, ez a sugár már nem tud áthatolni, ezért az emberi cselekvés, ennek céljai sötétségbe borulnak, elvész a végső cél minden cselekvést, célt megvilágító fénye. Ha azonban a közbenső cél nem válik teljesen öncéllá, hanem csak a hozzá illőnél nagyobb súllyal befolyásolja életünket, szándékainkat, akkor nem beszélhetünk a teljes sötétségről, hanem csak arról, hogy a végső cél fénye valamilyen akadály miatt gyengébb lett. Céljaink kevésbé lettek áttetszők a végső cél szempontjából az eltorzult hangsúly miatt. Így beszélhetünk a bűnök két kategóriájáról: a súlyos bűnökről és a bocsánatos bűnökről.</p>
<p style="text-align: justify;">A fentiekből világosan látszik, hogy a súlyos bűnök elkövetéséhez nem szükséges az <em>optio fundamentalis</em> Isten melletti döntésének kifejezett megváltoztatására irányuló szándék. A súlyos bűn következtében valamilyen olyan cél válik önálló céllá, amely a végső célhoz viszonyítva csak eszköz lehetne, ezért a végső cél elérése, annak kifejezett visszautasítása nélkül is, meghiúsul. Az eddigiekben tulajdonképpen nem beszéltünk arról, hogy az ember végső célja természetfölötti cél. Isten színről-színre látásának elérése meghaladja természetes képességeinket, ez Isten külön segítsége nélkül nem lehetséges. A következő, az <em>optio fundamentalis</em> témáját záró bejegyzésben erről lesz szó.</p></div>
    </div>
    
    <div class="article">
        <div class="title">A végső cél és az “optio fundamentalis”. 4.rész</div>
        <div class="categories">erkölcstan</div>
        <div class="summary">Az alapvető döntésről, az optio fundamentalis-ról szóló sorozat eddigi bejegyzései ismertették az optio fundamentalis fogalmát és azt, hogy ez hogyan illeszthető be Aquinói Szent Tamás erkölcsteológiai rendszerébe. Láttuk, hogy az ember végső célja természeténél fogva a teljes boldogság elérése, de Istennek, mint &#8230; <a href="https://www.matthaios.hu/a-vegso-cel-es-az-optio-fundamentalis-4-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az alapvető döntésről, az <em>optio fundamentalis</em>-ról szóló sorozat eddigi bejegyzései ismertették az <em>optio fundamentalis</em> fogalmát és azt, hogy ez hogyan illeszthető be Aquinói Szent Tamás erkölcsteológiai rendszerébe. Láttuk, hogy az ember végső célja természeténél fogva a teljes boldogság elérése, de Istennek, mint a teljes boldogság forrásának az elfogadása az ember szabad döntése. Isten, tehát végső cél, mint a világ teremtője, mint az a jóság, amelyből a teremtett javak jósága származik. Az ember azonban kezdettől fogva arra kapott hivatást, hogy saját természetes erőit meghaladva, Isten ne csak teremtőként legyen végső cél, hanem úgy is, ahogyan van, mint a Szentháromságban létező Isten. Az ember természetes végső célja mellé, az ezt lényegében meghaladó <a href="https://www.matthaios.hu/az-eredeti-szentseg-es-igazsag-allapota/">természetfölötti végső célt</a> kapott. A teremtésből kiinduló, Isten felé vezető út közvetettsége helyett Istenhez, a természetfölötti végső célhoz vezető utat már a közvetlenség jellemzi. Isten szólt az emberhez, majd a &#8220;végső időkben&#8221; Egyszülött Fiát küldte el, hogy az ősbűn miatt az útjáról letért ember el ne vesszen.</p>
<p style="text-align: justify;">A természetfölötti végső cél közvetlensége azonban nem jelenti még azt a teljes közvetlenséget, amely majd az üdvözültek színről-színre látását (visio beatifica) fogja jellemezni. A kinyilatkoztató Isten emberi szavakat használ. Isten szinte felfoghatatlanul közel kerül hozzánk Jézus Krisztusban, aki Isten és ember, de ez a közelség itt a földön még nem Isten közvetlen látása számunkra. Az <em>optio fundamentalis </em>Isten melletti (vagy elleni) döntése így válik tehát a Jézus, mint az Isten Fia melletti (vagy elleni) szabad döntéssé. Meg kell azt is jegyeznünk, hogy a természetfölötti végső cél nem szünteti meg a természetes végső célt. Istennek, mint teremtőnek az ismerete és szeretete &#8220;beágyazódik&#8221; Istennek, mint Istennek a megismerésébe, szeretetébe. A továbbiakban csak vázlatosan, inkább csak utalásszerűen foglalkozunk az <em>optio fundamamentalis</em>-szal, mint az ember természetfölötti végső céljával kapcsolatos alapvető döntéssel. Valójában ez a téma felöleli az egész kegyelemtant és a katolikus erkölcstant, amelyek Aquinói Szent Tamásnál még nem két különböző teológiai diszciplína (dogmatika, erkölcstan) különböző területei voltak.</p>
<p style="text-align: justify;">Isten nem lehet az ember természetfölötti célja az ő segítsége nélkül. Az emberben természeténél fogva nincs olyan képesség, amelynek beteljesedése lehetne Istennek, mint természetfölötti végső célnak az elérése. Az ember erre való képessége csak az úgynevezett engedelmesség szerinti képesség, <em><a href="https://www.matthaios.hu/potentia-oboedientialis-1-resz/">potentia oboedientialis.</a> </em>(Ezzel kapcsolatos <a href="https://www.matthaios.hu/termeszetes-e-isten-latasanak-vagya/">az a teológiai vita</a>, amelynek tárgya az, hogy milyen értelemben lehet beszélni az Isten látásának vágyáról, mint természetes vágyról.) Minthogy az ember természetfölötti célja és természetes képességei között aránytalanság van, Isten közvetlen működése, ennek eredménye, a kegyelem emeli föl az emberi természetet arra a szintre, amely a természetfölötti szintje. Ennek a működésnek az eredménye az ember, az emberi természet olyan állapota, amelyet a megszentelő kegyelem állapotának nevezünk. Ez az állapot nem az emberi természet eltűnését, és egy új természet teremtését jelenti. Ebben az állapotban a természet egy új tulajdonságot, minőséget kap, ezért a teológusok a megszentelő kegyelmet, mint a lélek új, természetfölötti minőségét (qualitas supernaturalis) határozzák meg. A megszentelő kegyelem az emberi természetet az isteni természet részesévé teszi. Ez a részesedés valóságos, de analóg értelemben vett részesedés, nem szünteti meg a teremtő és teremtmény közti végtelen különbséget. (Tehát nem arról van szó, mint a részvényesek esetében: akinek egyetlen MOL részvénye van az lényegében ugyanolyan mint a legnagyobb tulajdonos, a különbség csak a részvények számában – meg az ezzel arányos jogokban – van.) A teremtésből adódó istenképiségünknek, hasonlóságunknak az az alapja, hogy Isten sajátmagához hasonló szellemi létezést adott nekünk. A megszentelő kegyelem ebben az istenképiségben jelenlévő, csak engedelmesség szerinti képességet, <em>potentia oboediantialis</em>-t teljesíti ki úgy, hogy a hasonlóságnak olyan szintjére emel fel, amely már nem csak Istenhez, mint szellemi létezőhöz való hasonlóság, hanem Istenhez, mint Istenhez való hasonlóság.</p>
<p style="text-align: justify;">Az alapvető döntés az <a href="https://www.matthaios.hu/az-osbun-es-az-ateredo-bun-1-resz/">áteredő bűn</a> által <a href="https://www.matthaios.hu/az-ateredo-bun-es-az-emberi-termeszet-1-resz/">megromlott természetű ember</a> döntése. Ez azt jelenti, hogy ez a döntés olyan &#8220;erőtérben&#8221; játszódik le, amely Istennek, mint végső célnak az elfogadása ellen hat. Ez a döntés nehezebb, mintha ez csak a tiszta, áteredő bűn által meg nem sebzett természet (natura pura) állapotában történne meg. Ez a döntés, amely Isten segítő kegyelme nélkül lehetetlen, elhárítja annak akadályát, hogy az Egyház Isten kegyelmét közvetítő szentségei (keresztség, gyónás) által Isten előtt megigazulttá váljunk, hogy eltörlődjön az áteredő bűn, hogy eltörlődjenek személyes bűneink, hogy a lélek a megszentelő kegyelem állapotába kerüljön.  Istennek, mint természetfölötti célnak a választása, a Jézus melletti döntés tehát nem az embernek kizárólagosan saját erejéből fakadó döntése. De Istennek és embernek ez az együttműködése nem azt jelenti, hogy Isten is cselekszik, az ember is cselekszik és ennek a két cselekvésnek lesz egy közös eredménye. A katolikus teológia felosztása szerint a kegyelem állapotszerű (habituális) kegyelem és aktuális kegyelem (amelyet segítő kegyelemnek is szoktak nevezni). Az állapotszerű kegyelem a megszentelő kegyelem. Az aktuális vagy segítő kegyelem Isten működésének az eredménye az ember mindazon külső és belső cselekedeteiben, amelyek Istenre, mint végső célra, azaz az üdvösségre irányulnak. Istennek ez a működése a cselekedethez kapcsolódó bensőséges működés, nem veszi el az ember szabadságát sőt éppen ezen keresztül működik. A kegyelem és a szabadság viszonyának közelebbi vizsgálata a teológia egyik legnehezebb kérdése, az erről szóló, több évszázados kegyelemtani vitákkal most nem foglalkozunk.</p>
<p style="text-align: justify;">Amint arról előző bejegyzéseinkben már volt szó, a végső cél közbenső céljainkban és cselekedeteinkben is jelen van. Ez a jelenlét nem mindig teljesen tudatos, Aquinói Szent Tamás szerint  ez hasonlít ahhoz, ahogyan a séta lépéseiben jelen van a séta célja. Ennek a jelenlétnek a tudatosítása figyelmeztet arra, hogy állandóan Isten jelenlétében élünk, segít a keleti egyház által különösen is hangsúlyozott szüntelen imádságban. Ez a jelenlét abban is megmutatkozik, hogy cselekedeteink az üdvösség szempontjából <a href="http://www.matthaios.hu/ki-lehet-e-erdemelni-az-udvosseget/">érdemszerzővé</a> válhatnak. A halálos bűn ettől a végső céltól való elfordulás az Isten által alkotott erkölcsi rend valamilyen súlyos megsértése miatt. A végső cél visszaállítása a bűnbánat és a gyónás szentsége által történik, amelyben Isten Jézus Krisztus megváltó tetteire, elsősorban a kereszt áldozatára teintve eltörli bűneinket.</p></div>
    </div>
    
    <div class="article">
        <div class="title">A halál és a feltámadás között</div>
        <div class="categories">antropológia</div>
        <div class="summary">A Szentírás egyértelműen tanítja, hogy az ember nem semmisül meg a halálban. Az emberi létezés valamilyen, halál utáni folytatódása azonban nemcsak a Szentírás álláspontja, hanem ez különböző formákban, különböző vélekedésekben átszövi az egész emberi kultúrát. Erre utalnak már a legősibb &#8230; <a href="https://www.matthaios.hu/a-halal-es-a-feltamadas-kozott/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Szentírás egyértelműen tanítja, hogy az ember nem semmisül meg a halálban. Az emberi létezés valamilyen, halál utáni folytatódása azonban nemcsak a Szentírás álláspontja, hanem ez különböző formákban, különböző vélekedésekben átszövi az egész emberi kultúrát. Erre utalnak már a legősibb temetési szokások, a különböző mitológiák, filozófiák. Ugyanakkor az ember halála és az állat halála egyaránt egy élőlény halála, az állat viszont teljesen megsemmisül élete végén, többé már semmilyen formában nem létezik. Az ember testének sorsa a halálban azonos az állati test sorsával: az élet befejeztével a test felbomlik. A Szentírás és a hitvallások azonban beszélnek a test feltámadásáról.</p>
<p style="text-align: justify;">A fentiek alapján két egymásnak ellentmondani látszó szempont van. Egyrészt az ember létezése valahogyan folytatódik a halál után, másrészt az emberi test az enyészeté lesz a halálban. A létezés valamilyen, halállal sem megszakadó folytonossága és a test elpusztulása olyan feszültséget eredményez, amelynek feloldása kihívás a gondolkozó ember számára. Fel lehet tenni a kérdést, mi az, ami a halálban sem pusztul el, mi az, ami biztosítja az emberi létezés halállal sem megszűnő folytonosságát. Azt lehetne talán mondani, hogy a Szentírás tulajdonképpen nem vállalkozik ennek a feszültségnek a teljes fogalmi feloldására, és így nem kell ezzel foglalkoznunk. Ugyanakkor ez a kérdés élénken foglalkoztatta annak a kornak a szellemi életét, amelyben a kereszténység elterjedt. A kérdésre olyan válaszok is születtek, amelyek már nem egyeztethetőek össze a Szentírással, a kereszténységgel. Egy ilyen válasz például a platóni lélekvándorlás tana, amely szerint a folytonosságot egy olyan valami, a lélek biztosítja, amely a különböző életek, halálok, újjászületések folyamán is ugyanaz marad. Tehát a kérdés annak ellenére is fontos kérdés, hogy maga a Szentírás a kifejezett fogalmi választ nem adja meg. A keresztény hagyománynak meg kellett válaszolnia határozottabb formában a kérdést. A kérdés megválaszolására a Szentírás szókincse tartalmazza a megfelelő szavakat: a Szentírás használja a &#8220;test&#8221; és &#8220;lélek&#8221; szavakat. A görög gondolkodás megoldása is ezekre a szavakra épül. A kereszténységet befogadó környezetben jelen volt a platonizmus dualista gondolkodása. Eszerint két világ létezik, az egyik az ideák tiszta világa, amelyre az állandóság, a változatlanság a jellemző. A másik világ pedig a körülöttünk lévő, állandóan változásban lévő világ, amely az ideák tökéletes, változatlan világának tökéletlen tükröződése, árnyéka. Ez a dualitás az emberre is jellemző: az ember két határozottan elkülönülő dolognak az egysége. Ezek egyike a halhatatlan lélek, amely az ideák tiszta világához vonzódik. A másik dolog a halandó test, a lélek börtöne. A Szentírás szavainak tehát volt filozófiai megfelelője ebben az esetben is. A filozófiai jelentés azonban olyan dolgokat is tartalmazhatott, amelyek már nem egyeztethetőek össze a Szentírással, a kereszténységgel. A kereszténység például határozottan elutasítja a lélekvándorlást. Ennek ellenére a platonista megközelítés fő vonásaiban mégis tartalmazta a megoldást: az ember lélek és test együttese, a halálban a test megsemmisül, a lélek viszont továbbra is létezik. A platonista megoldás szerint a test a lélek börtöne, a test és a lélek együttléte egy kényszerű együttlét, amelyet egyes teológusok még büntetésnek is tekintettek. Ezek olyan &#8220;hozadékai&#8221; a platóni megközelítésnek, amelyek nehezen illeszthetőek a Szentírás gondolatvilágába.</p>
<p style="text-align: justify;">A test és lélek egységét tökéletesebben fogalmazta meg az elsősorban Arisztotelészre támaszkodó skolasztikus filozófia és teológia. Arisztotelész szerint az ideák külön világa nem létezik, az ideák szerepét azok a formák veszik át, amelyek az <a href="https://www.matthaios.hu/metafizikai-osszefoglalas-2-resz/">anyagnak formái</a>, amelyek az anyagon kívül önállóan nem léteznek. A test és lélek egységében is az anyag és az őt megformázó forma egysége van, de ez a forma a többi anyagban létező formától eltérően nem anyagi eredetű. (Ezzel a szoros egységgel két régebbi bejegyzés foglalkozott, az első <a href="https://www.matthaios.hu/az-ember-test-es-lelek-1-resz/">itt</a> található meg). A lélek tehát a test formája, ez teszi az anyagot emberré, ez &#8220;élteti&#8221; a testet. A növények és állatok esetében is szokták az anyagot megformáló formát léleknek nevezni, ez a forma azonban az élőlény pusztulása után már semmilyen önálló létezéssel nem rendelkezik, ez csak anyagban létező forma. Az ember esetében azonban a forma szellemi jellegű forma, amely képes a megformált anyag nélkül is létezni. A halálban megszűnik a léleknek az anyagot megformáló működése és ez a továbbiakban anyagtól elválasztott lélekként, <em>anima separata</em>-ként létezik. A föltámadáskor ez a lélek, isteni közreműködés eredményeként, ismét anyagot megformáló formaként fog működni, a megdicsőült test lényegadó formája lesz. A katolikus teológiának ez a megközelítése elfogadottá vált, sőt ez több dogma megfogalmazásában is megjelent. Így például a vienne-i zsinat (1312) eretneknek nyilvánította azt a nézetet, amely szerint a lélek nem a test lényegadó formája. Az <em>anima separata </em>fogalmával kapcsolatban még megemlítjük, hogy XXII. János pápa (1316-1334) véleménye szerint az üdvözültek haláluk után nem részesülnek Isten közvetlen látásának boldogságában (visio Dei beatifica) egészen az utolsó ítélet napjáig. XXII. János pápa példa arra, hogy egy pápa téves teológiai véleményt képviselt, mégsem tette ezt az egész Egyház visszavonhatatlan tanításává. Halála előtt, 1334-ben visszavonta ezt a véleményét. Utóda, XII. Benedek pápa az Egyház tanításának nyilvánította azt az állítást, amely szerint az üdvözültek közvetlenül haláluk után részesednek Isten boldogító színelátásában.</p>
<p style="text-align: justify;">A protestáns teológia elutasítja az <em>anima separata</em> fogalmát. Több vélemény szerint a haláltól a föltámadásig terjedő szakaszt valamilyen álomszerű létezés jellemzi. Más vélemények szerint a halállal tulajdonképpen a teljes megsemmisülés következik be, amelyet majd a feltámadáskor az újrateremtés követ. A 2. Vatikáni Zsinatot követően több katolikus teológus is alkalmatlannak találta az <em>anima separata </em>fogalmát a halál utáni állapot leírására. Ezeket a katolikus teológiai véleményeket ismereti <a href="http://hu.radiovaticana.va/news/2014/11/03/halhatatlanság_és_föltámadás_–_p._szabó_ferenc_sj_jegyzete_a/ung-834387">Szabó Ferenc jezsuita teológus előadása</a>. A témával kapcsolatban megemlítjük még <a href="http://orvosl.hu/pdf/halhatatlansag.pdf">Orvos Levente dolgozatát</a>, amely az <em>anima separata</em> fogalmának &#8220;rehabilitációjáról&#8221; szól.</p>
<p style="text-align: justify;">Tehát az újabb teológia több megoldásának jellemzője az, hogy a platonista elképzeléssel együtt mereven elutasítják a skolasztika megközelítését is. Emögött az elutasítás mögött néha a skolasztikus teológia mélyebb ismeretének hiánya is lehet. Több kísérlet a halál és a föltámadás közti folytonosságot úgy próbálja biztosítani, hogy a halált és a föltámadást bizonyos értelemben véve azonosítja. Arról beszélnek például, hogy a halállal az ember kilép a földi tér és idő rendszeréből és az egész kozmosszal kerül kapcsolatba (Karl Rahner). Gisbert Greshake feltámadásról beszél a halálban. Ezeknek az elméleteknek az a problémája, hogy nem tudják kielégítően megmagyarázni azt a különbséget, ami Jézus feltámadása vagy Mária mennybevitele és a többi ember föltámadása között van. Ha ugyanis a halálban van a föltámadás, akkor a a halottak testének hasonló állapotban kellene lennie, mint Jézus föltámadt és Mária mennybe vitt testének. Ennek viszont ellentmond a mindennapi tapasztalat, amely szerint a halottak teste felbomlik. A <a href="http://www.vatican.va/roman_curia/congregations/cfaith/documents/rc_con_cfaith_doc_19790517_escatologia_en.html">Hittani Kongregáció 1979-ben kiadott levele</a> felhívja a figyelmet ezeknek a nézeteknek a problémáira. Megemlítjük még, hogy Joseph Ratzinger (XVI. Benedek pápa, még mielőtt a Hittani Kongregáció prefektusa lett volna) bírálta ezeket a nézeteket és lényegében elfogadta a hagyományos teológia álláspontját (ezzel kapcsolatban bővebb anyag található Orvos Levente említett dolgozatában).</p>
<p style="text-align: justify;">A következő bejegyzésben részletesebben foglalkozunk az <em>anima separata</em> fogalmával, bemutatva ennek a fogalomnak az igazi tartalmát, amelyet a fogalom ellenzői néha nem ismernek teljes mélységében.</p></div>
    </div>
    
    <div class="article">
        <div class="title">Az “anima separata”. 1.rész</div>
        <div class="categories">antropológia</div>
        <div class="summary">Az előző bejegyzésben szó volt arról, hogy a katolikus teológiai hagyomány szerint a halál és a föltámadás közötti folytonosságot a testtől elszakadt lélek, az anima separata biztosítja. A skolasztikus antropológia szerint az ember nem azonos sem a testével, sem a lelkével. Az &#8230; <a href="https://www.matthaios.hu/az-anima-separata-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-halal-es-a-feltamadas-kozott/">előző bejegyzésben</a> szó volt arról, hogy a katolikus teológiai hagyomány szerint a halál és a föltámadás közötti folytonosságot a testtől elszakadt lélek, az <em>anima separata</em> biztosítja. A skolasztikus antropológia szerint az ember nem azonos sem a testével, sem a lelkével. Az ember összetett létező. (Az egyetlen, minden összetételtől mentes létező a <a href="https://www.matthaios.hu/isten-egyszerusege/">teljesen egyszerű Isten</a>.) Ennek az összetételnek az összetevői a test és a lélek. Ez az összetétel szoros, bensőséges összetételt jelent. Az összetevők nem fizikailag, hanem metafizikailag különböznek egymástól. Ez azt jelenti, hogy különbségük valóságos különbség, de ez semmilyen fizikai, kémiai, biológiai módszerrel nem mutatható ki. A különbség alapja az, hogy az emberben két olyan mozzanat van, amelyek egymással nem azonosíthatóak az ellentmondás elvének feladása nélkül. Egyrészt az embernek az állatokéhoz hasonló teste van, amely ki van téve a pusztulásnak. Másrészt az ember a megismerésben, a szeretetben meghaladja ezt a szintet, megismerése felülmúlja az érzékelés konkrét időhöz és helyhez kötöttségét, szeretete pedig a soha el nem múlás igényével rendelkező szeretet. Ezért az emberben két egymással szoros egységben lévő, egymást feltételező, de egymástól valóságosan különböző összetevő van: a test és a lélek, amelyek közti viszonyt az anyag és a forma közti viszony írja le. A halál nemcsak a test halála, hanem az egész ember halála, mert ebben ez a szoros és belső egység bomlik fel.</p>
<p style="text-align: justify;">A test és lélek egységének skolasztikus felfogása alapvetően különbözik a platonista felfogástól. A platonisták szerint a lélek és a test viszonya nem ennyire szoros és belső viszony. Így például a rabságban lévő ember és a börtöne nem alkotnak lényegi egységet, ez csak valamilyen esetleges, külső egység. A skolasztikusok szerint a test és lélek együttesen alkotják az emberi természetet. A platonista szerint inkább a földi élet a büntetés, a halál pedig szabadulás. A skolasztikus álláspont azonos a Szentírás álláspontjával, szerinte nem a földi élet a büntetés, hanem a halál, amely az ember természetes egységét megbontja. &#8220;A bűn zsoldja a halál&#8221; (Rom 6,23). Az <a href="https://www.matthaios.hu/az-eredeti-szentseg-es-igazsag-allapota/">eredeti szentség és igazság</a> állapotában az ősszülök mentesek voltak a haláltól. Az ősbünt követően, az áteredő bűn következtében azonban Ádám és utódai elvesztették Istennek ezt az ajándékát. A platonista számára a feltámadás magyarázatra szorul, hiszen ebben megint létrejön a test és a lélek egysége, a földi életben azonban a test a börtön szerepét játszotta. A skolasztikus teológia számára a feltámadás az ember természetes állapotának, a lélek és test természetes egységének a visszaállítása.</p>
<p style="text-align: justify;">A platonista felfogás nem vet fel kérdéseket a halál utáni állapottal kapcsolatban, mert ebben a lélek megszabadulva a test börtönéből, a neki megfelelő, igazi életét élheti. A skolasztikus felfogásnak azonban szembe kell néznie azzal a kérdéssel, hogy a halálban fölbomló szoros egység miatt hogyan lehetséges a léleknek a test nélküli élete, hiszen a földi életben a lélek szellemi funkciói olyan szoros kapcsolatban voltak az anyagi funkciókkal, hogy ez utóbbiak eltűnése után magyarázatra szorul a lélek ezek nélküli működésének a módja. Vajon csak arról van szó, hogy a lélek ugyan megmarad, de működése felfüggesztődik a feltámadásig, vagy pedig a lélek a közbeeső időszakban is képes a működésre, azaz nem valamilyen &#8220;hibernált&#8221;, álomszerű állapotban várakozik? A katolikus álláspont szerint az üdvözültek haláluk pillanatától kezdve (vagy a tisztítótűz szenvedései után) részesei az Istenben való boldog életnek, már a föltámadást megelőzően, amint erről az előző bejegyzésben szó volt.</p>
<p style="text-align: justify;">Az <em>anima separata</em> fogalmának megértését segíti, ha ezt a fogalmat tágabb környezetében, a teremtés rendjében vizsgáljuk. A teremtett létezés korlátozott létezés, a végtelen isteni létezésben való olyan részesedés, amely azonban nem magának az isteni létezés egy részének a birtokolása, mert ez lehetetlenség. Az isteni létezés nem bontható olyan részekre, amelyeket mintegy &#8220;részvényként&#8221; birtokolni lehetne. A részkénti létezés és az isteni létezés egymást teljesen kizáró dolgok. Az isteni létezésben való részesedés inkább hasonlóság, analógia szerinti részesedés. A teremtett létezőt egyszerre jellemzi a tökéletesség hiánya, a tökéletlenség, az isteni létezéstől való &#8220;elmaradottság&#8221; és az a tökéletesség, amelyben Istenhez hasonlít. Ez a kettősség mutatkozik meg a teremtett létezés összetettségében, hiszen a tökéletlenség és tökéletesség egyszerre, ugyanabból a szempontból ugyanarról nem állítható az ellentmondás elvének megsértése nélkül. Van tehát a teremtményben valami olyan, ami a korlátozottságra, a teljes tökéletesség, megvalósultság hiányára utal. A korlátozottság negativitása mellet azonban a teremtményi létezése mégis olyan létezés, amelynek alapja az Istenhez való hasonlóság. A fentieket szemléltethetjük, ha összehasonlítjuk a tenger végtelenségét a kerti tó korlátozottságával. A végtelen tenger határtalan víztömegével szemben a kerti tó medencéje olyan korlátokat jelent, amely határolja a kerti tóban lévő vizet, ezt végessé teszi. A hasonlat persze nem teljes, mert a valóságban a tenger sem végtelen, és a tenger vize és a kerti tó vize ugyanolyan víz, (eltekintve néhány olyan külső tulajdonságtól, mint például a sótartalom). Ha Istent a végtelen tengerhez hasonlítjuk, a kerti tóról csak azt lehetne mondani, hogy ez, vizével együtt a tengernek csak (végtelen) távoli hasonmása. Ez a nem tökéletes hasonlat is segít azonban annak az összetettségnek a szemléltetésében, ami a teremtett létezést jellemzi. A teremtett létezésben van korlátozottságot jelentő mozzanat, amely ezt a létezést korlátozott létezéssé teszi. Ez a korlátozást jelentő, befogadó jellegű mozzanat önmagában semmilyen létezést nem képvisel, de ez befogadva a létezést, a létezéssel együtt alkotja a teremtett létezőt. A korlátozó, befogadó összetevőt nevezik a skolasztikusok lényegnek (essentia). A lényeg tulajdonképpen a &#8220;mi ez&#8221; kérdésre adott válasz. A lényeg korlátozza, &#8220;leszorítja&#8221; a létezést arra, ami a konkrét dolog létezése. A létezés önmagában véve korlátlan, mert ez mindent magában foglal, ami létezik. A konkrét dologban azonban ez a létezés csak annak a létezése, ami a konkrét dolog. Az összetettség másik összetevője maga a létezés (existentia), amely a lényeg által korlátozott létezést jelent a teremtett dolgok esetében. A lényeg és a létezés a teremtett dolog összetételből fakadó egységének olyan összetevői, amelyek önmagukban nem léteznek, de az összetettségben mégis egymástól különböznek. Isten létezése a korlátlan létezés, ezért benne nincs meg a teremtett dolgokra jellemző lényeg és létezés közti különbség. Istennel kapcsolatban nem beszélhetünk létezését korlátozó lényegről, Isten lényege éppen létezésének korlátlansága. Azt mondhatjuk, hogy Istenben a létezés és a lényeg azonosak, benne nincs meg az egymástól különböző lényeg és létezés összetettsége. Ez az oka egyébként annak is, hogy Istent nem tudjuk teljesen fölfogni, megérteni. Véges értelmünk csak a véges, korlátozott létezés befogadására alkalmas. (A lényegből és a létezésből való összetettségről egy <a href="https://www.matthaios.hu/metafizikai-osszefoglalas-1-resz/">régebbi bejegyzésben</a> is volt szó.)</p>
<p style="text-align: justify;">A teremtettség tehát elválaszthatatlan a lényegből és létezésből való összetettségtől. Ez azonban nem jelenti azt, hogy minden teremtett létezőben csak ez az egyetlen összetettség van meg. Van egy másik összetettség is, amely ugyancsak jellemző minden teremtményre: ez a magánvaló (szubsztancia) és járulékai (accidentia) összetettsége. Személyes tapasztalatunk, hogy nem vagyunk azonosak képességeinkkel, cselekedeteinkkel, tulajdonságainkkal. Ezek olyan járulékok, amelyeknek a hordozó alanyai vagyunk. Erről az összetettségről ugyancsak volt már szó egy <a href="https://www.matthaios.hu/metafizikai-osszefoglalas-2-resz/">régebbi bejegyzésben</a>, ezzel a továbbiakban nem foglalkozunk. A teremtett létezés egyik tartományára csak ezek az összetettségek a jellemzőek. Ez a tartomány a szellemi létezés tartománya. A tisztán szellemi teremtett létezőket a Szentírás és a hit nyelve <a href="https://www.matthaios.hu/az-angyalok-1-resz/">angyaloknak</a> nevezi. A régi filozófiai és teológiai szaknyelv egyszerű szubsztanciáknak (substantia simplex) nevezte őket, utalva arra, hogy bennük nincs meg az anyagi világban jelenlévő, anyagból és formából való összetettség. A tisztán szellemi létezőkben nincs olyan összetettség, amelynek fölbomlása következtében ezek megszűnnének létezni. Ez nem jelenti azt, hogy az angyalok létükben Istentől függetlenek lennének. Azt azonban jelenti, hogy csak akkor szűnnének meg létezni, ha Isten megvonná tőlük a létezést, ezt azonban Isten még a Sátánnal sem tette meg. A szellemi létezést tehát jellemzi a romolhatatlanság, a halhatatlanság.</p>
<p style="text-align: justify;">A teremtett létezés másik tartományát, az anyagi létezés tartományát a lényegből és létezésből való összetettség mellett jellemzi <a href="https://www.matthaios.hu/metafizikai-osszefoglalas-2-resz/">az (elsődleges) anyagból és a (lényegadó) formából</a> való összetettség is. Ez tulajdonképpen a lényeg összetettsége, mert például a kutya mivoltát, lényegét nem lehet leírni sem az anyagra, sem a kutya-formára való hivatkozás nélkül. Ezek ketten együtt alkotják a kutyát. A kutya-forma kihagyása esetén bármilyen anyagi létezőről beszélhetnénk, ugyanakkor a kutyaság anyag nélkül, önálló formaként, ideális kutyaként nem létezik. Az anyagból és formából való össztettség esetén a befogadó, korlátozó szerepet az anyag tölti be. Ez fogadja be a formát és korlátozza a forma konkrét megvalósulását. Egy konkrét kutya csak az anyag által korlátozva, egy adott időpontban és egy adott helyen létező kutya, egy a sok kutya közül. Egy konkrét kutyában nem valósul meg a kutya forma összes képessége, lehetősége. Az egyik kutyának például különlegesen jó a szaglása, ugyanakkor nem fut olyan gyorsan, mint a másik kutya. Tehát egyetlen konkrét kutyában sem valósul meg a kutyasággal együtt ennek összes lehetséges tulajdonsága a maga teljességében. (Az angyaloknál viszont egyetlen angyalban megvalósul az ő angyali nemére jellemző teljes tökéletesség. Míg a kutya faj sok egyedből áll, addig az angyali hierarchia egyes nemeit csak egyetlen angyal alkotja, akiben a nemre jellemző összes tökéletesség megtalálható.)</p>
<p style="text-align: justify;">Az anyagi létezést jellemzi az állandó változás. A változás lehet a tulajdonságok változása. Ez a fajta változás nem az anyagi létezés különlegessége, ilyen változás lehetséges a szellemi létezők esetében is. A másik típusú változás azonban már csak az anyagi létezésre jellemző. Ebben a változásban, a lényegi változásban nem a létező valamilyen tulajdonsága változik meg, hanem az történik, hogy a létező elveszti korábbi lényegadó formáját, ez a forma megszűnik az anyag formája lenni, helyét más forma, más formák veszik át. A lényegi változás a régi létező pusztulását, új létező(k) keletkezését jelenti. Ebben a változásban az állandóságot az anyag jelenti: a régi forma ugyanazt az anyagot formálja meg, amelyet az új forma fog megformálni. Az anyagi létezés esetében tehát már nem lehet romolhatatlanságról, halhatatlanságról beszélni, mert amikor egy forma különböző okok miatt megszűnik az anyag formája lenni, az ő általa megformált anyagként létező dolog elpusztul.</p>
<p style="text-align: justify;">Az ember sajátos létezési módja a szellemi világ és az anyagvilág közti kapcsolat létezése. Az ember anyagi létező, ugyanakkor szellemi létező is, mert szellemi tevékenységeinek ugyan feltételei az anyagi folyamatok, mégis ezek a tevékenységek meghaladják az anyagot, le nem vezethetőek az anyagból. Az ember anyagi létezésének következtében meghalhat, ugyanakkor szellemi létezése következtében halhatatlan. Az ember ezen &#8220;kettős&#8221; létezésének feszültségét a skolasztika az által oldja fel, hogy az anyagi létezők összetettsége egyik összetevőjének, a formának, a léleknek tulajdonítja a szellemi létezést. Az a forma, amely a tisztán anyagi létezésben csak anyagban létező forma, az ember esetében önálló léttel is rendelkező forma, a skolasztikus terminológia szerint <em>forma subsistens. </em>Így ez a forma amellett, hogy a test formája, egyúttal a szellemi létezés tartományába is tartozik. A szellemi létezőt szokták általában is a <em>forma subsistens</em> kifejezéssel jellemezni, mert a &#8220;forma&#8221; szót általánosabb értelemben is használják, jelölve ezzel egy dolog meghatározottságát. Az anyagi létezők esetében ez az anyag által befogadott meghatározottságot jelent, míg a szellemi létezők esetében befogadó nélküli meghatározottságról van szó.</p>
<p style="text-align: justify;">Az emberi léleknek, mint formának az anyagtól független létezése nem a halál pillanatában megjelenő &#8220;újdonság&#8221;, hanem ez az ember a biológiai fogamzásának pillanatától kezdve megvan. Ebben a pillanatban az anyagot nem valami állati jellegű forma formálja meg, hanem az Isten által létrehozott emberi lélek, amely szellemi, halhatatlan valóság. Az ember tehát az anyagi világ, az állatvilág létezőihez képest különleges létező: az ő esetében az anyagot megformáló, éltető forma létezése nem szűnik meg akkor, amikor ennek anyagot megformáló tevékenysége megszűnik, mert ez önállóan létező forma, <em>forma subsistens</em>. Ezzel együtt azonban az is igaz, hogy az emberben a test és lélek kapcsolata nem járulékos, külsődleges kapcsolat, hanem lényegi kapcsolat, ellentétben a platóni megközelítés álláspontjával. Az emberi lélek önálló létezése nem zárja ki azt, hogy az ember lényege szerint test és lélek egysége és ennek az egységnek a megszűnte hiányként van jelen az önállóan létező lélekben is. A skolasztika erre a &#8220;nem teljes szubsztancia&#8221;, &#8220;<em>substantia incompleta&#8221;</em> kifejezéssel utal. Az önállóan létező emberi lélek sem veszíti el ahhoz az anyaghoz való vonatkozását, amelyet ő megformált. Tulajdonképpen ez a vonatkozás biztosítja azt, hogy a halál után is egyedi emberi lelkek léteznek, nem pedig valamilyen univerzális, személytelen lélek (értelem), amelyben csak osztoznak az egyes emberek. Ez utóbbi álláspont a középkori averroizmus álláspontja volt, amelyet Aquinói Szent Tamás is cáfol Az értelem egysége (<a href="http://dhspriory.org/thomas/DeUnitateIntellectus.htm">De unitate intellectus contra Averroistas</a>) című művében.  <em><br />
</em></p>
<p style="text-align: justify;">A fenti (talán kissé hosszúra nyúlt) bevezetés bemutatta a teremtésnek azt a rendjét, amelynek keretei között az <em>anima separata</em> fogalmát értelmezni lehet. Az emberben valóban két különböző világ egysége valósul meg. Ez az egység a bűn büntetésében, a halálban felbomlik, de az ember egységét megvalósító, éltető összetevő, az emberi lélek tovább él, várva az egységnek a feltámadásban való helyreállítását. A várakozás időszakában azonban az emberi lélek képességeinek eddigi működési módjuktól eltérő módon kell működniük. Az ember szellemi képességeinek működése a halál előtt az anyagvilágra, az állatokra jellemző működéseken keresztül valósult meg. Így például megismerésünk az érzékszervek által szolgáltatott adatokból indul ki, ilyen adatok nélkül nincs emberi megismerés. A testi, anyagi feltételek valamilyen akadályoztatása a testben élő ember szellemi működését is akadályozza. A halálban azonban a működéshez szükséges anyagi feltételek eltűnnek, az emberi lélek működési módja hasonlóvá válik az angyalokéhoz. Így tehát a halált nem valamilyen álom, öntudatlanság követi, hanem a lélek élete. A következő bejegyzés azzal foglalkozik, hogy ez az élet hogyan lehetséges az &#8220;anyaghoz szokott&#8221; emberi lélek számára.</p></div>
    </div>
    
    <div class="article">
        <div class="title">Az “anima separata”. 2.rész</div>
        <div class="categories">antropológia</div>
        <div class="summary">Az előző bejegyzésekben azzal foglalkoztunk, hogy mi történik az emberrel a halál és a feltámadás között. A katolikus dogma szerint ezt az időszakot nem az álomszerű létezés jellemzi. A halál után közvetlenül, a különitéletben meghatározódik az ember végső, örök sorsa &#8230; <a href="https://www.matthaios.hu/az-anima-separata-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben azzal foglalkoztunk, hogy mi történik az emberrel a halál és a feltámadás között. A katolikus dogma szerint ezt az időszakot nem az álomszerű létezés jellemzi. A halál után közvetlenül, a <a href="http://lexikon.katolikus.hu/K/külön%C3%ADtélet.html">különitéletben</a> meghatározódik az ember végső, örök sorsa és a lélek élete ennek megfelelően folytatódik. A halál és a feltámadás közti létezés a testtől elvált lélek, az <em>anima separata</em> létezése. Az <em>anima separata</em> létezése tiszta szellemi létezés, ebben az állapotban a lélek nélkülözi az érzékszerveket és általában azokat az anyagi folyamatokat, amelyek a földi életben nélkülözhetetlenek voltak a lélek működéséhez. Ebben az állapotban az &#8220;anyaghoz szokott&#8221; lélek valamilyen értelemben az angyalokhoz hasonlóan működik. Ez a bejegyzés ezzel a működéssel foglalkozik. Megjegyezzük, hogy a kinyilatkoztatás nem tartalmaz közvetlen információkat témánkkal kapcsolatban, az alábbiak elsősorban a teológiai gondolkodás eredményei. Tehát arról van szó, hogy a hívő értelem a filozófiából, antropológiából kiindulva megpróbál választ adni a kinyilatkoztatás értelmi megragadása folyamán felmerülő, kinyilatkoztatás által közvetlenül meg nem válaszolt kérdésekre. Erre néha a helytelen, kinyilatkoztatásnak ellentmondó válaszok kiszűrése érdekében is szükség lehet.</p>
<p style="text-align: justify;">A téma további tárgyalása előtt különbséget kell tenni az <em>anima separata</em> természetes élete és Isten azon színről-színre látása között, amelynek az üdvözültek részesei. Ebben a közvetlen látásban az üdvözültek a teremtményeket is Istenben, mint teremtőjükben látják, ilyen módon jutnak róluk való ismeretekhez. A továbbiakban elsősorban nem ezzel a természetfölötti élettel, hanem az <em>anima separata</em> természetes életével, ismereteivel foglalkozunk. A &#8220;természetes&#8221; jelző helyett tulajdonképpen a &#8220;természeten kívüli&#8221; kifejezést kellene használnunk, mert az ember természetéhez tartozó, &#8220;természetes&#8221; működés a test és lélek egyégében történő működés. Az <em>anima separata</em> természeten kívüli működésével kapcsolatban jogosan merülnek fel kérdések, mert a kárhozottak, a tisztítótüzben szenvedők nélkülözik Isten boldogító látását. Egyébként is, az isteni életben való természetfölötti részesedés, Isten színről-színre látása nem szünteti meg az <em>anima separata</em> természeten kívüli életét.</p>
<p style="text-align: justify;">Amint azt az <a href="https://www.matthaios.hu/az-anima-separata-1-resz/">előző bejegyzésben</a> is tettük, most is az egész teremtés rendjében kell vizsgálnunk az <em>anima separata</em> életét. Erre azért van szükség, mert az ember természete szerint összeköti a létezés két tartományát, a szellemi és anyagi létezés tartományait. Amint erről szó volt, a szellemi létezésnek három fokozata van. A legfelsőbb fokozat Isten létezése, aki maga az egyszerű, teljes létezés, akinek létezése nem részesedett létezés, hanem maga a létezés. A második csoportba azok a tisztán szellemi létezők tartoznak, amelyek mentesek minden anyagisággal kapcsolatos összetételtől (de nem mentesek a lényeg és létezés összetettségétől). A Szentírás és a hit kifejezésével ezeket a létezőket <a href="https://www.matthaios.hu/az-angyalok-1-resz/">angyaloknak</a> nevezzük. A szellemi létezés legalsó fokozata az emberi létezés. Ez a létezés természete szerint anyagban való létezés.</p>
<p style="text-align: justify;">A megismerés legteljesebb, teremtmények által elérhetetlen formája Istenben valósul meg. Isten megismerésének a tárgya saját maga, benne nincs meg a megismerő alany és a megismert tárgy kettőssége. Benne ezek teljes egységet alkotnak, Isten nem különbözik a saját magát megismerő isteni értelemtől. Istenben a megismerő, a megismerés és a megismert ugyanaz, ezek azonosak magával az Istennel. (Megemlítjük, hogy a kinyilatkoztatás sejtetni engedi, hogy Isten élete a szentháromsági személyek élete. Szent Ágoston nyomán a latin teológia a <a href="https://www.matthaios.hu/szentharomsagi-szemelyek-a-fiu-1-resz/">Fiú Atyától való eredését</a> az ismeret értelemben való születésével hasonlítja össze. A <a href="https://www.matthaios.hu/szentharomsagi-szemelyek-a-szentlelek/">Szentlélek</a> Atyától és Fiútól való eredését pedig a szeretetnek az akaratban való ébredéséhez hasonlítják. A teológia analógiák segítségével próbálja megközelíteni Isten teremtett értelem számára rejtett belső életét, a szentháromsági személyek életét.) A megismerő, a megismerés és a megismert azonossága még akkor sem törik meg, amikor Istennek a teremtésről való ismeretéről van szó. Isten saját magáról való ismerete magában foglalja annak ismeretét is, hogy milyen lehetőségek vannak arra, hogy a végtelen isteni tökéletesség valamilyen véges, Istentől különböző létezőben tükröződjék. Ugyancsak ismeri Isten akaratának azt a szabad döntését is, amely által egy ezek közül kiválasztódik a teremtésben. Így a teremtésről való teljes és tökéletes ismeret nem különbözik Isten belső (és egyetlen) ismeretétől. Egyetlen teremtmény sem képes a teremtett dolgok ilyen ismeretére eljutni.</p>
<p style="text-align: justify;">A teremtett szellemi létezők megismerésében már jelen van a megismerő és a megismert, az alany és a tárgy kettőssége. Ez a kettősség még az önismeretben sem tűnik el teljesen. Magával a teremtéssel kapcsolatban kétféle létezésről beszélhetünk. Az egyik fajta létezés a teremtett dolgok Istentől és a teremtett szellemi létezőktől, mint megismerő alanyoktól különböző létezése. A másik létezés a teremtés ismeretének létezése az értelemben. Isten esetében ez az ismeret nem különbözik az isteni értelemtől, magától Istentől. A szellemi létezők esetében ez az ismeret annak következménye, hogy ezek Isten létezésében való (analóg értelemben vett) részesedése magában foglalja az isteni értelemben, ismeretben való részesedést is. Az ő esetükben azonban ez az ismeret már nem a teremtő ismerete a teremtésről, hanem a teremtmény ismerete saját magáról és más teremtményekről. Az angyaloknál ez a részesedés azt jelenti, hogy az angyal természetéből következően, létezésének első pillanatától kezdve ismer mindent, amit Isten tervei szerint ő ismerhet. Ezek az ismeretek létezésének első pillanatától kezdve jelen vannak, nem fejlődnek. Ebben az ismeretben megvan a saját magáról való ismeret, a többi szellemi létezőről való ismeret és a teremtett anyagi világról, ennek létezőiről való ismeret. Az ismeretre általában érvényes Aquinói Szent Tamás kijelentése (ST I q.12 a.4): &#8220;cognitum est in cognoscente secundum modum cognoscentis&#8221;, azaz az ismeret a megismerő alanyban a megismerő alany módja szerint van jelen. Az angyal esetében ez azt jelenti, hogy az ismeret tisztán szellemi, intuitív ismeret. Az ismeret tökéletessége összhangban van az angyal angyali hierarchiában elfoglalt helyével. Ez az ismeret azonban, hasonlóan minden értelmes teremtmény természetes ismeretéhez, nem foglalja magába Isten közvetlen ismeretét, látását. Isten csak mint a teremtmények teremtője van jelen ebben az ismeretben. A véges természet ugyanis nem képes a végtelen Isten közvetlen megismerésére Isten különleges, természetet magához fölemelő segítsége nélkül. Ebben a vonatkozásban az angyali ismeretre ugyanaz jellemző, mint az emberire.</p>
<p style="text-align: justify;">Az értelmi létezés legalsóbb fokán az ember áll, akinek az isteni értelemben való részesedése a leggyengébb. Az ember – ellentétben Platón és Descartes véleményével – nem rendelkezik vele született ismeretekkel (ideae innatae). Az ember csak az ismeretek megszerzésének képességével, készségeivel rendelkezik. Az ismeretek megszerzésének az útja az érzékszervek adatainak feldolgozásával kezdődik, amely feldolgozásnak az eredménye a szellemi ismeret. Az emberi ismeretre jellemző a fejlődés, az ismételt visszatérés az érzékszervek adataihoz. Maga az ismeret azonban már szellemi ismeret, amely az anyagi létezés bizonyos szintű megértését eredményezi. Ez a megértés azonban lehetetlen az anyagvilág létesítő oka, Isten nélkül, ezért az emberi ismeret kiterjed Isten létezésének felismerésére is.</p>
<p style="text-align: justify;">Az anyagvilágtól való, halált követő elszakadással azonban megszűnik az a kapcsolat, amely az emberi megismerés feltétele volt. Ezért a halált követően az emberi megismerésnek olyan új módja kezdődik el, amely anyagi feltételek nélküli, szellemi megismerés, hasonlatos az angyalok megismeréséhez. Az <em>anima separata</em> megismerési módjának kérdésével Aquinói Szent Tamás a Summa Theologiae első részének <a href="http://dhspriory.org/thomas/summa/FP/FP089.html#FPQ89OUTP1">89. kérdésében</a> foglalkozik. A továbbiakban építünk az itt található megállapításokra. A halált követően a lélek nem teremtődik újjá, de benne Isten közvetlen tevékenysége nyomán egy olyan változás történik, amelynek következtében a megismerés az isteni értelemben való, angyalokhoz hasonló részesedés útján történik, anyagi feltételek nélkül. A halálban a lélek anyagvilágon keresztüli megismerésre irányuló képességeinek, készségeinek a működése megszűnik, viszont a lélek olyan új ismereteket nyer, amelyek tisztán szellemi, intuitív jellegű ismeretek. Mégsem lehet azonban azt mondani, hogy ezek az ismeretek a platonista elképzelés szerint az emberi léleknek leginkább megfelelő ismeretek lennének. A már idézett alapelv szerint, az ismeret a megismerő alanyban ennek létezési módja szerint van jelen. Az ember lényegénél fogva test és lélek egysége, ezért neki leginkább az érzékeléssel kezdődő, anyagi működést is feltételező megismerés a legmegfelelőbb, ezért az ideiglenes, &#8220;angyali&#8221; megismerési mód által kapott ismeretek homályosak, a részletek gyengébb ismerete miatt túl általánosak. Az <em>anima separata</em> saját magára vonatkozó ismeretére azonban ez nem jellemző. Míg a földi életben az ember saját magára való reflexiója a külső világ megismerésének a kísérője volt, most ez önálló, teljesebb ismeretként van jelen. A lélek saját magának ismeretében megismeri Istent is, mint teremtőjét. Általában mondhatjuk, hogy az <em>anima separata</em> megismerésének legsajátosabb tárgya maga és a többi testtől elvált lélek, a nálánál magasabbrendű angyalokról csak homályosabb ismeretekkel rendelkezik. A lélek a halálban az anyagi világtól elszakad, így ennek eseményeire vonatkozóan már nem rendelkezik ismeretekkel. Az Istent színről-színre látó üdvözültek azonban a teremtő szemléletében ismerhetik meg a teremtett világot, az ebben a világban létezőket, ennek a világnak történéseit. Aquinói Szent Tamás szerint a földi életben megszerzett szellemi ismeretek nem tűnnek el a halálban. Ezek az ismeretek az &#8220;új környezethez&#8221; alkalmazkodva, ebbe beépülve tovább léteznek.</p>
<p style="text-align: justify;">Az eddigiekben az <em>anima separata</em> értelmi tevékenységével, megismerésével foglalkoztunk. A lélek másik képességével, az akarattal kapcsolatban azt lehet mondani, hogy az akarati döntések ideje a halállal lezáródik. Az <em>anima separata</em> akarata már nem képes új döntésekre, a próbatétel ideje a földi élettel együtt befejeződik. A földi élet utolsó tudatos, Isten melletti vagy elleni döntése örökre rögződik. Természetesen ez a döntés nem független az egész élettől, de Isten kegyelme megadhatja az utolsó pillanatokban is a megtérés kegyelmét, amint ez a jobb lator esetében történt. Az azonban az elbizakodottság jele lenne, ha valaki a megtérést az élete végéig halogatná. Az Üdvözlégy szavaival kérjük Máriát, Isten Anyját hogy imádkozzon értünk most és halálunk óráján.</p></div>
    </div>
    
    <div class="article">
        <div class="title">Adventi visszaszámlálás</div>
        <div class="categories">jegyzet</div>
        <div class="summary">Időszámításunk az évek, hónapok, hetek, napok ismétlődő szakaszaira épül. Az időnek azonban van liturgikus dimenziója is, időnk valamilyen kiteljesedés, vég felé haladó idő. Az idő üdvösségünk történetének a kerete. Ez a történet egyrészt az egész emberiség üdvösségének a története, de &#8230; <a href="https://www.matthaios.hu/adventi-visszaszamlalas/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Időszámításunk az évek, hónapok, hetek, napok ismétlődő szakaszaira épül. Az időnek azonban van liturgikus dimenziója is, időnk valamilyen kiteljesedés, vég felé haladó idő. Az idő üdvösségünk történetének a kerete. Ez a történet egyrészt az egész emberiség üdvösségének a története, de ebbe foglalva a mi üdvösségünk története is. A liturgikus évre, az egyházi évre, mint időszámításunk leghosszabb ismétlődő szakaszára rávetítődik az egyetemes üdvösség történetének lineáris folyama. Ez különösen jellemző az adventtől pünkösdig terjedő időszakra. Üdvösségünk történetének három legnagyobb eseményét a három nagy keresztény ünnep, a karácsony, a húsvét és a pünkösd jeleníti meg. Az advent első vasárnapjától karácsonyig terjedő időszak négy hétbe sűríti mindazt, ami az emberiség történetében Ádámtól és Évától kezdve Jézus Krisztus születéséig történt. Ezt az időben óriási terjedelmű időszakot a várakozás, az ígéretekre várakozás jellemzi. A paradicsomból való kiűzetéskor már elhangzik az ősevangélium: &#8220;Ellenkezést vetek közéd és az asszony közé, a te ivadékod és az ő ivadéka közé. Ő széttiporja fejedet, te meg a sarkát veszed célba&#8221; (Ter 3, 15). A katolikus értelmezés az ősevangéliumban említett asszonyban Máriát látja, akinek a fia széttiporta a Sátán fejét. Ezért a katolikus liturgia a szeplőtlen fogantatás ünnepét december nyolcadikára, az advent kezdetére helyezi. Az adventi hajnali misék liturgikus szövegei is a Máriáról szóló fogadalmi mise szövegei voltak, külön engedély alapján a liturgikus szín is a fehér volt ilyenkor az adventi lila helyett. Az adventi várakozás másik főalakja az Előhírnök, Keresztelő Szent János, aki arra figyelmeztet, hogy ez a várakozás nem passzív várakozás, hanem előkészület. Advent megjeleníti a Jézus első eljövetelére való várakozást, de egyben figyelmeztet Jézus második eljövetelére, arra, hogy életünket tulajdonképpen az erre való várakozásnak, az erre való felkészülésnek kell jellemeznie. Advent első napjának, advent első vasárnapjának (régi rítus szerinti) evangéliuma Krisztus második eljöveteléről, az utolsó itéletről szól. Advent megjeleníti az Ószövetség, Izrael várakozását is a Messiásra, ez a motívum is megtalálható a liturgiában.</p>
<p style="text-align: justify;">Az egyházi év liturgiáját tulajdonképpen két ritmusnak az együttese határozza meg. Az Egyháznak vannak naptári naphoz kötött ünnepei. Ezek közül a két legnagyobb karácsony és vízkereszt ünnepe. De ilyenek Mária ünnepei, a szentek ünnepei is. Az Egyház liturgiájának másik ritmusát a hetek, a vasárnapok és a hétköznapok egymásutánja adja meg. A másik két nagy ünnep, a húsvét és a pünkösd vasárnapra esnek. A vasárnapokra és hétköznapokra épülő adventi liturgiában a közvetlenül karácsonyt megelőző napokban megjelennek a dátumhoz kötött szövegek is. December 17-től kezdve hét napon át, a zsolozsma legünnepélyesebb imaórájában, a vesperásban, az esti dicséretben a <em>Magnificat</em>-ot kísérő antifónák naptári naphoz kötött szövegek. Ezek a szövegek Jézust szólítják meg, eljövetelét kérve. A megszólítások az Ószövetségből vett megszólítások. Ezek az antifónák az &#8220;ó&#8221; felkiáltással kezdődnek, ezért nevezik őket ó-antifónáknak. Az alábbiakban az ó-antifónák magyar fordításait az új rítus szerinti Zsolozsmáskönyvben lévő szövegek alapján közöljük (kisebb változtatásokkal):</p>
<p style="text-align: justify;">December 17. <em>Ó, Bölcsesség! Te a magasságbeli Isten ajkán születtél, erőddel elérsz a világ egyik végétől a másikig, és üdvösen igazgatod a világmindenséget: jöjj taníts minket okosan élni!</em></p>
<p>December 18. <em>Ó, Adonái és népednek vezérlő Fejedelme! Te megjelentél Mózesnek az égő csipkebokorban, és neki a Sinai-hegyen törvényt adtál: jöjj válts meg minket kitárt karoddal!</em></p>
<p>December 19. <em>Ó, Jessze gyökeréből támadt Sarj! Te jel vagy a népek számára; elnémulnak a királyok előtted, és epedve várnak a nemzetek: jöjj, szabadíts meg minket, már ne várass tovább magadra!</em></p>
<p>December 20. <em>Ó, Dávid kulcsa és Izrael királyi pálcája! Amit te megnyitottál, azt senki be nem zárja, amit te bezártál azt senki ki nem nyitja: jöjj, szabadítsd ki a börtönből a foglyokat, akik sötétségben és a halál árnyékában ülnek!</em></p>
<p>December 21. <em>Ó, szent Virradat! Te az örök világosság Fényessége és az Igazságosság Napja vagy: jöjj, és világosítsd meg azokat, akik sötétségben és a halál árnyékában ülnek!</em></p>
<p>December 22. <em>Ó, nemzetek királya és szívünk kívánsága, az Egyház Szegletköve! Te a kettőt eggyé teszed: jöjj üdvözítsd az embert, akit a föld anyagából  alkottál!</em></p>
<p>December 23. <em>Ó, Emmánuel, törvényhozó Királyunk! Te üdvözíted a reád várakozó népeket: jöjj és üdvözíts minket, Urunk Istenünk!</em></p></div>
    </div>
    
    <div class="article">
        <div class="title">A megtestesülés titka</div>
        <div class="categories">krisztológia</div>
        <div class="summary">A szó szoros értelmében a megtestesülés titkát március 25-én, Gyümölcsoltó Boldogasszony ünnepén ünnepeljük. Ez az ünnep az angyali üzenet ünnepe. Ez az ünnep a nagyböjti vagy a húsvéti időszakra esik. A keresztény világ a megtestesülést és Jézus születését teljes fényességében &#8230; <a href="https://www.matthaios.hu/a-megtestesules-titka/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A szó szoros értelmében a megtestesülés titkát március 25-én, Gyümölcsoltó Boldogasszony ünnepén ünnepeljük. Ez az ünnep az angyali üzenet ünnepe. Ez az ünnep a nagyböjti vagy a húsvéti időszakra esik. A keresztény világ a megtestesülést és Jézus születését teljes fényességében karácsonykor ünnepli. Az ünnep prefációja azért ad hálát, mert &#8220;lelki szemeink előtt a te [az Atya] világosságod új fénye felragyogott, míg Istent látható módon megismerjük, általa a láthatatlanok szeretetére gyulladjunk&#8221;.</p>
<p style="text-align: justify;">A kereszténység központi titkai a Szentháromság, a megtestesülés és a megváltás titkai. A megváltás titkát kiemelten a nagyhéten és húsvétkor ünnepeljük. Ezek a titkok szoros kapcsolatban vannak egymással. A megtestesülés nélkül semmit sem tudnánk a Szentháromságról, ugyanakkor a megtestesülés és a megváltás titkai értelmezhetetlenek lennének a Szentháromság titka nélkül. Az első öt keresztény évszázadban ezeknek a titkoknak az értelmezése kulcsfontosságú szerepet játszott. Az Újszövetség nem adta fel Izrael monoteizmusát, ugyanakkor Istennel kapcsolatban hármasságról is beszél. A legegyértelműbb talán Máté evangéliumának utolsó előtti mondata, amely szerint Jézus megparancsolta az apostoloknak, hogy tegyenek tanítványaivá minden népet és kereszteljék meg őket az Atya, a Fiú és a Szentlélek nevében (Mt 28, 19). Istennel kapcsolatban tehát van valami, ami egy, de ugyanakkor valamilyen hármasság is van Istenben. A hívő gondolkozás a Szentírásból kiindulva próbálta más, az emberi ismeretekben használt szavakkal megjelölni, hogy mi az, ami egy és mi az, ami három. A keresztény gondolkodásra ugyanis kezdettől fogva jellemző volt az emberi gondolkodás egyik legalapvetőbb elvének, az ellentmondás elvének a tisztelete: egyszerre, ugyanabból a szempontból valami nem lehet egy és három. A <a href="https://www.matthaios.hu/a-szentharomsagi-eredesek/">Szentháromságról</a> több bejegyzés szólt, most csak nagyon röviden említeném meg, hogy a kifejezések keresése közben helytelen utakra is tévedtek. Az ellentmondást a szabelliánus, modalista eretnekségek azáltal vélték feloldani, hogy a háromságot valamilyen módon gyengítették, tagadták. Azt mondták, hogy az Atya, a Fiú és a Szentlélek csak az egyetlen Isten világgal való kapcsolatának különböző módjai. A másik eretnekség, az arianizmus pedig azt állította, hogy az Atya és a Fiú közötti egységet csak gyengébb értelemben lehet állítani, mert a Fiú nem Isten, hanem csak a legkiválóbb teremtmény. A helyes megoldás alapjait a niceai zsinat (325) fektette le, amely szerint az egység az isteni lényegre, természetre, vonatkozik, a háromság pedig azokra a személyekre, akiknek közös természete az isteni természet.</p>
<p style="text-align: justify;">A megtestesüléssel kapcsolatban is valamilyen egységet és kettősséget lehet állítani. Jézus egyetlen, megismételhetetlen történelmi személyiség, ugyanakkor Isten is meg ember is. Az egység és a kettősség közti ellentmondás feloldására itt is születtek eretnek megoldások. A nesztorianizmus a kettősséget túlhangsúlyozta az egység rovására. Szerinte Máriától csak az ember Krisztus született, aki később erkölcsi egységre lépett az Igével. Ezt az eretnekséget az efezusi zsinat (431) ítélte el. Az efezusi zsinat értelmezése folyamán (már ekkor sem volt egyszerű a zsinatok értelmezése) egy olyan megközelítés alakult ki, amely viszont az egységet hangsúlyozta túl a kettősséggel szemben. A monofizitizmus szerint Krisztusban az istenség felszívta az emberi természetet, a véges emberi természet úgy tűnt el a végtelen isteni természetben, mint ahogyan egy csepp tej a tengerben. Azt a krisztológiai alapelvet, amelyet lényegében az egész kereszténység (kimondva vagy kimondatlanul) elfogad, a kalcedoni zsinat (451) fogalmazta meg <a class="footnote" href="https://www.matthaios.hu/feed/?paged=15#note-1854-1" id="return-note-1854-1" title="Denzinger-Hünermann: Hitvallások és az Egyház Tanítóhivatalának megnyilatkozásai, 300"><sup>1</sup></a>:</p>
<blockquote><p><span style="font-size: medium;">Egy és ugyanazon  egyszülött Fiú Úr Krisztust kell vallani két természetben össze nem elegyítve, változatlanul, meg nem osztva és szétválaszthatatlanul, anélkül, hogy az egyesülés által a két természet különbözősége bármi módon eltűnnék, hanem inkább úgy, hogy mindkét természet sajátossága épségben maradjon, amelyek egy személlyé kapcsolódnak össze, [amely] nem tagozódik és nem osztódik két személyre, hanem egy és ugyanaz az egyszülött Fiú, Isten, Ige, Úr Jézus Krisztus&#8230;</span></p></blockquote>
<p style="text-align: justify;">A kalcedoni zsinat által megfogalmazott dogma a krisztológia központi dogmája, amelyet a személyi egység (unio hypostatica) dogmájának is szoktak nevezni. A szentháromsági és krisztológiai dogmák megfogalmazásában olyan szavak fordulnak elő, mint például a &#8220;szubsztancia&#8221;, &#8220;természet&#8221;, &#8220;lényeg&#8221;, &#8220;személy&#8221; szavak. Az ezeknek megfelelő, eredeti görög szavak némelyike előfordul a Szentírásban is, de ezek valójában a korabeli filozófia által használt szavak. Jelentésüket általában a zsinatok nem határozták meg közelebbről. A szavak legpontosabb meghatározásukat majd a skolasztikus filozófiában nyerik, az arisztotelészi hagyomány alapján. A terminológia szavai tulajdonképpen két vonal mentén helyezhetők el. Az egyik vonal a lényeg vonala, a tartalmi vonal, a másik pedig a létezés vonala.</p>
<p style="text-align: justify;">Több bejegyzésben (<a href="https://www.matthaios.hu/az-anima-separata-1-resz/">itt</a> és <a href="https://www.matthaios.hu/metafizikai-osszefoglalas-1-resz/">itt</a>) volt már szó arról, hogy az Aquinói Szent Tamást követő tomista filozófia egyik alapelve a lényeg és a létezés közti valóságos, de nem fizikai, hanem metafizikai különbség. Egy teremtett dolog lényegét a &#8220;mi ez&#8221; kérdésre adott válasz adja meg. Ugyanakkor ez a válasz nem tartalmazhatja a dolog létezését is, mert akkor a dolognak mindig léteznie kellene és sohasem szűnne meg. Így a teremtett dolgokban a lényeg és a létezés nem esik egybe, nem azonosak egymással, ugyanakkor azonban olyan egységben vannak, amely egység biztosítja azt, hogy ez a dolog konkrét, véges tartalomként létezik. Istenben azonban már nincs valós különbség a lényeg és a létezés között ezért Isten lényege és létezése azonos, Isten lényege korlátlan létezése. A magyar &#8220;lényeg&#8221; szónak megfelel a görög <em>uszia</em><em> </em>és a latin <em>essentia</em> szó. Ha ezt a lényeget nem statikusan, hanem dinamikusan, mint a dolog működésének alapelvét nézzük, akkor a &#8220;természet&#8221;, a görög <em>füszisz</em>, a latin <em>natura szavakat </em>használjuk. A lényeg és természet szavak tehát tulajdonképpen ugyanazt jelentik. Ha viszont a létezést nézzük, akkor különbséget találunk a magában való, önálló létezés és a másban való, máshoz tapadó létezés között. Szókratész magában is létezik, hajának színe, cselekedetei azonban magukban már nem léteznek, mert ezek csak Szókratész tulajdonságaként, cselekedeteként, Szókratészban, mintegy Szókratészhoz &#8220;ragadva&#8221; (inherens módon) léteznek. Szókratész magában valóként, <a href="https://www.matthaios.hu/metafizikai-osszefoglalas-2-resz/">szubsztanciaként</a> létezik, szemének színe, cselekedetei azonban csak Szókratész járulékaként (akcidensként) léteznek. Szókratész alanya, hordozója tulajdonságainak, képességeinek, cselekedeteinek, azoknak a történéseknek, amelyek vele történnek. Szókratész állító mondatokban alanyként szerepelhet. Szókratész nem része valamilyen olyan szoros egységnek, mint amilyen egység van például Szókratész és cselekedetei között. A &#8220;szubsztancia&#8221; szót több értelemben is használják. Egyik értelemben az önálló, magában való létezésre utal (az arisztotelészi első szubsztancia), másik jelentésében azonban a lényegre vonatkozik. Ez a használat különösen jellemző a szentháromságtanra. A niceai-konstantinápolyi hitvallásban a Fiú Atyával azonos lényegűségére például a latin szöveg a <em>consubstantialis</em> szót használja. Ezért a magában álló létezésre inkább a latin <em>suppositum</em>, a görög <em>hüposztaszisz </em>szavakat használják. Amikor pedig a magában létező értelemmel rendelkezik, akkor használják a &#8220;személy&#8221;, a görög <em>proszópon</em>, a latin <em>persona</em> szavakat. Az &#8220;önmagában álló létező&#8221; jelzői kifejezésnek a latin <em>subsistens</em><em> </em>szó felel meg. A magánvaló, önmagában való létezés a másban való létezéssel van szembeállítva, tehát ez nem jelenti a mindentől független létezést. Jelenti viszont a létezésnek azt a közölhetetlenségét, amely megkülönbözteti őt minden más magában valótól, szellemi létező esetén minden más személytől. Ez a közölhetetlenség lehetetlenné teszi azt, hogy a létező anélkül, hogy megszűnne az lenni, ami, valamilyen más magában valónak a részévé váljék.</p>
<p style="text-align: justify;">Első pillanatra úgy tűnik, hogy a lényegi, tartalmi vonal a létezéssel kapcsolatos vonallal tulajdonképpen az egyediesített, individualizált lényegen, természeten keresztül kapcsolódik. Már több bejegyzésben volt szó arról, hogy az az elv, amely anyagi világunkban a létezőket egyedivé teszi, az anyag (materia est <a href="https://www.matthaios.hu/metafizikai-osszefoglalas-2-resz/">principium individuationis</a>). Az anyagban való létezés által nyer a létező olyan tér- és időbeli &#8220;koordinátákat&#8221;, amelyek lehetőséget adnak arra, hogy az azonos természetű létezők önálló létezővé váljanak, hiszen a tér és idő különböző pontjaiban léteznek. A konkrét létezőben az azonos (például emberi) természet egyedi természetté válik, az általános természethez olyan egyedi tulajdonságok járulnak, mint például a szemek, a haj színe, a különböző tehetségek, tulajdonságok. Felmerül a kérdés, hogy az egyedi természet tartalmilag elégséges-e ahhoz, hogy a létezés befogadása által a létező a konkrét személlyé, például Szókratésszé váljon. Ezt a filozófia kérdést tulajdonképpen eldönti a személyi egység dogmája. Ha az egyedi természet tartalmilag mindazt magában foglalná, ami ahhoz szükséges, hogy a létezést önálló személy létezéseként fogadja be, akkor a személyi egység dogmája nem lenne fenntartható, hiszen Jézusnak valóságos, egyedi emberi természete van, és ez ebben az esetben az Igétől különböző emberi személyként való létezést vonná maga után. Így még a tartalom vonalán szükség van egy olyan mozzanatra, aktualitásra, amely az egyedi természettől különbözik és ezt, mint képességet olyan tartalommá teszi, amely már közvetlenül fogadja be a létezést, amely a személy létezése.</p>
<p style="text-align: justify;">A fenti álláspontot nem követi a maga teljességében minden teológiai iskola. Ez az álláspont az Aquinói Szent Tamást követő tomista iskolán belül többségi álláspont. Eszerint az Ige által felvett emberségben hiányzik az az aktualitás, amelyet személyességnek nevezhetünk. Ennek jelenléte ugyanis lehetővé tenné a létezés olyan befogadását, amelynek következtében Jézus embersége minden más személytől különböző, önálló személyként létezne. Erre Jézus esetében nincs lehetőség, mert Jézus személye az örök Ige szentháromsági személye. Ebből következően Jézus emberi természete sem valamilyen, Ige létezésétől különböző létaktus miatt létezik, mert Jézusnak, mint embernek a létezése nem választható el az örök Ige isteni létezésétől. Így kapja meg az Emmanuel név teljes jelentését, valóban velünk az Isten. Ez a velünk lét pedig tényleges és valóságos, hiszen a természet tesz valamit azzá, ami; az Ige által a megtestesülésben felvett emberi természet teszi a megtestesült Igét, Jézust valóságos emberré.</p>
<p style="text-align: justify;">A fenti véleményen kívül vannak más vélemények is a katolikus teológián belül. A <a href="http://hu.wikipedia.org/wiki/Duns_Scotus">Boldog John Duns Scotus-t</a> követő, elsősorban ferencesek által képviselt, skotista álláspont szerint a természet és a létezés között nincs valóságos különbség, ezért a megtestesült Igében megvan mindkét természet esetében a hozzájuk tartozó, tőlük elválaszthatatlan létezés. A személyesség lényegét a skotisták egy negatív tényezőben látják, abban, hogy a személy nem része semmilyen magasabb szintű szoros egységnek. Minthogy azonban a megtestesülésben Jézus egyedi emberi természete egy szoros egység része lesz, ezért a megtestesülés nem jár egy önálló, Igétől különböző emberi személyiség létrejöttével. A két természet külön létezésének feltételezése miatt ez az álláspontot kevésbé következetes, de nem vádolható nesztorianizmussal, ahogyan a következetesebb tomista álláspont sem vádolható monofizitizmussal.</p>
<p style="text-align: justify;">A hívő értelem első reakciója a megtestesülés titkával szemben a csodálat és a hála, amely még tovább növekszik a misztériumának valamilyen (soha nem teljes) megértésére való törekvés által. A megtestesülés Isten emberek iránti, minden emberi szeretetet felülmúló szeretetének a ténye. Ennek a valóságnak a hordozója az a gyermek, akit Mária szült, akit Mária táplált és ápolt, akiről Szent József gondoskodott, akit a pásztorok felkerestek, akit a három napkeleti bölcs meglátogatott, akinek Heródes az életére tört. Ez a szeretet odáig ment, hogy a megtestesült Ige életét adta értünk. A karácsony lényege a megtestesülés titka iránti csodálat és hála, a felfoghatatlan isteni szeretet valamilyen viszonzása a megváltott ember Isten és ember iránti tökéletlen, teremtményi szeretete által, amelyet azonban a szeretet isteni erénye természetfölötti magasságra emel.</p>
<div class="footnotes"><h2 class="notes">Jegyzetek:</h2><ol><li id="note-1854-1">Denzinger-Hünermann: Hitvallások és az Egyház Tanítóhivatalának megnyilatkozásai, 300 <a href="https://www.matthaios.hu/feed/?paged=15#return-note-1854-1">&#8617;</a></li></ol></div></div>
    </div>
    
    <div class="article">
        <div class="title">Az analógia fajtái</div>
        <div class="categories">filozófia</div>
        <div class="summary">Már több bejegyzésben volt szó az analógiáról, mint a teológiai megismerés nélkülözhetetlen eszközéről. A létezés analógiája a (tomista) metafizika központi fogalma. Most ismét az analógiával foglalkozunk. Az analógia fontos szerepet játszik a teológiában és a metafizikában, ez teszi lehetővé, hogy a tapasztalati &#8230; <a href="https://www.matthaios.hu/az-analogia-fajtai/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Már több bejegyzésben volt szó az <a href="https://www.matthaios.hu/az-istenrol-valo-beszed-az-analogia/">analógiáról</a>, mint a teológiai megismerés nélkülözhetetlen eszközéről. A <a href="https://www.matthaios.hu/metafizikai-osszefoglalas-1-resz/">létezés analógiája</a> a (tomista) metafizika központi fogalma. Most ismét az analógiával foglalkozunk. Az analógia fontos szerepet játszik a teológiában és a metafizikában, ez teszi lehetővé, hogy a tapasztalati világunktól végtelenül különböző Istenről tapasztalati világunk fogalmaival, az ezeket jelző szavakkal, emberi nyelven beszélhessünk. Az analógia ennek ellenére vitatott fogalom, jellegzetesen a katolikus teológia fogalma. A protestáns teológia általában véve idegenkedik az analógia fogalmától. <a href="http://en.wikipedia.org/wiki/Karl_Barth">Karl Barth</a>, a múlt század talán legjelentősebb protestáns (református) teológusa ezt egyenesen az Antikrisztus találmányának tekintette. Az analógia fogalma a katolikus teológián (és filozófián) belül is viták tárgya. A kérdés az, hogy miben is jelölhetjük meg pontosabban az analógia, az analógiás megismerés lényegét.</p>
<p style="text-align: justify;">Az &#8220;analógia&#8221; szó tulajdonképpen valamilyen hasonlóságra utal. A hasonlóság tapasztalata mindennapi tapasztalat. Tapasztalati világunk létezői hasonlítanak egymásra: egyik kutya hasonlít a másik kutyára, egyik macska hasonlít a másik macskára, egyik ember hasonlít a másik emberre. A Szentírás arról beszél, hogy Isten az embert saját hasonlatosságára teremtette: „Isten újra szólt: «Teremtsünk embert képmásunkra, magunkhoz hasonlóvá»” (Ter 1,27). A hasonlóság tehát egy olyan valami, ami átjárja az egész létezést, de éppen ezért különféle megnyilvánulási formái vannak. Nyilván nem ugyanolyan módon hasonlít az ember Istenhez, mint az egyik ember a másikhoz.</p>
<p style="text-align: justify;">A hasonlóság fogalma egyrészt utal valamilyen közösre, ugyanakkor magában foglalja azt is, hogy különböző dolgok hasonlítanak egymásra. Teljes azonosság esetén nincs értelme hasonlóságról beszélni. Felmerül a kérdés, hogy a hasonlóság nem vezethető-e vissza valamilyen azonosságra. Ha például a geometriában hasonló háromszögekről beszélünk, akkor nyilván különböző háromszögekről van szó, mégis ezekben a különböző háromszögekben van valami azonos, ez az oldalak hosszúságainak az aránya. A „a két háromszög hasonló” mondat helyettesíthető azzal a mondattal is, hogy „a két háromszögben az oldalak arányai azonosak”. Ebben az esetben a geometriai értelemben vett hasonlóság visszavezethető valamilyen azonosságra. Ez az azonosság a háromszögek egyik mennyiséggel megadható tulajdonságának, az oldalaik arányainak, mint mennyiségeknek az azonossága. Az ilyen típusú hasonlóság tehát bizonyos értelemben valami azonosságára visszavezethető hasonlóság.</p>
<p style="text-align: justify;">Ha két kutya vagy két ember hasonlóságáról beszélünk, akkor is találhatunk egy olyan mozzanatot, amelynek azonossága az alapja a hasonlóságnak. A két kutyában azonos a természet, az a kutya természet, amely őket kutyává teszi. Ugyanígy beszélhetünk arról, hogy az emberek azért hasonlóak egymáshoz, mert azonos a természetük, természetük az emberi természet. Az emberek különálló létezők, de azonos bennük a természet. Maga az ember nem azonos a természetével, mert ekkor csak egyetlen ember létezhetne. (A személy és az emberi természet közti viszonyról az előző, <a href="https://www.matthaios.hu/a-megtestesules-titka/">megtestesülésről szóló bejegyzésben</a> is szó volt.) Az azonos természet adja meg a lehetőséget arra, hogy kijelentsük azt, hogy „Platón ember” és „Szókratész ember”. Az „ember” szó itt tehát egy azonosságra utal. A különböző emberek ugyan létezésükben különböznek, létezésük tartalmában azonban van egy olyan azonosság, amelyre az „ember” szó egyértelműen utal. Ezért mondjuk azt, hogy az „ember” szó Platónra és Szókratészre egyértelműen alkalmazható, Platón és Szókratész alapvető hasonlósága tehát természetük azonossága miatt van. (Témánk szempontjából most nincs jelentősége, mégis megemlítjük azt, hogy a különböző személyekben ez a közös emberi természet individualizálódik, olyan dolgokkal egészül ki, amelyek már nem részei az általános emberi természetnek, mert ezek a személyre jellemzőek.) Az „ember” szót tehát itt nem hasonló, analóg értelemben használjuk, hanem ez egyértelműen utal arra az emberi természetre, amely közös a különböző emberekben. A szavak ilyen használatát a skolasztikus terminológia az <em>univocitas</em> szóval jelölte. Isten transzcendenciája miatt nem lehet egyetlen teremtett dologra vonatkozó fogalmat, szót rá és a teremtett dologra egyértelműen használni. Ez a használat ugyanis feltételezne Istenben és a teremtményben valamilyen olyan mozzanatot, amely mindkettőben azonos. Ez a megjegyzés látszólagos egyszerűsége ellenére is fontos megjegyzés, mert egy nélkülözhetetlen szempontot ad a kinyilatkoztatás szavai, a Szentírás értelmezése számára. Megjegyezzük, hogy a <a href="http://hu.wikipedia.org/wiki/Duns_Scotus">Boldog John Duns Scotus</a>-t követő skotista iskola magát a létezést egyértelműen tartja alkalmazhatónak Istenre és a teremtményekre. Ez az álláspont tagadja a létezés analógiáját, amelyről még később is lesz szó.</p>
<p style="text-align: justify;">A teljesség kedvéért megemlítjük a szavak egyértelmű használatának az ellentétét, amikor a két szó hangzása, betűi csak véletlenül egyeznek meg, mindenféle jelentésbeli kapcsolat nélkül. A magyar nyelvben ilyen szó az „ár” szó, amely jelenti a termék árát, a víz árát, de a cipész „ár” nevű szerszámát is. A skolasztika az ilyen szóhasználatot az <em>aequivocitas</em> szóval jelöli. Isten megismerésével kapcsolatban a teljesen agnosztikus álláspontra helyezkedők szerint nyelvünk szavai Istenre csak ilyen értelemben használhatók.</p>
<p style="text-align: justify;">Az egyértelmű és a teljesen eltérő értelmű használat mellett van azonban a szavaknak egy olyan használata is, amely mintegy a fenti két használat között helyezkedik el. A skolasztikus filozófia klasszikus példája erre az „egészséges” szó használata. Beszélhetünk egészséges emberről, egészséges életmódról, egészséges táplálkozásról. Ezekben az esetekben a szónak nyilvánvalóan különbözik a jelentése, mégis ez a különbség nem jelenti azt, hogy ezeknek a jelentéseknek semmi közük egymáshoz. A szavak ilyen használatát nevezzük analóg szóhasználatnak. A fenti példában beszélhetünk az „egészséges” szó elsődleges jelentéséről. Az „egészséges” szó elsődlegesen az embernek azt az állapotát jelenti, amely állapotban ő fizikailag jól van, nincsenek betegségei, nem fenyegetik betegségek. Az „életmód”, „táplálkozás” szavak esetében az „egészséges” jelző másodlagos, nem tulajdonképpeni jelentést kap. Ez a másodlagos jelentés arra utal, hogy az életmód, a táplálkozás oka annak, hogy az ember egészséges.</p>
<p style="text-align: justify;">Minthogy a szavak egyértelmű használata Istennel kapcsolatban Isten transzcendenciája miatt lehetetlen, a többértelmű jelentés használata pedig kizárná azt, hogy Istenről valamilyen tényleges ismeret közöljünk emberi nyelven, marad az, hogy Istennel kapcsolatos állításainkban a szavakat analóg értelemben kell használnunk. A fenti példában és általában az ilyen típusú analógiákban, amelyeket a skolasztikusok <em>analogia attributionis</em>-nak, vagy <em>analogia proportionis</em>-nak neveznek, valamilyen vonatkozás állítható fel az analogia elsődleges alanya és a másodlagos alanyok között.</p>
<p style="text-align: justify;">Az <em>analogia proportionis</em> azonban nem az egyetlen fajtája az analógiának. A költészetnek gyakran alkalmazott kifejező eszközei, a <a href="http://iskolai-tananyag.blogspot.hu/2014/05/koltoi-kep-metafora-megszemelyesites.html">költői képek</a> is a hasonlóságra épülnek. Ezek a képek néha addig elmennek, hogy a hasonlókat valamilyen módon azonosítják (metafora). Ez a beszédmód a hétköznapi beszédnek is része. Így beszélhetünk a hegy lábáról, az idő rohanásáról stb. A &#8220;hegy lába&#8221; kifejezés arra utal, hogy a hegyben van valamilyen viszony, amely hasonlít egy másik viszonyhoz, az embernek (állatnak) a lábához való viszonyához. Az ilyen analógiákban nem kereshetjük meg az analógia elsődleges alanyát, mert nem egyszerűen két dolog, hanem két viszony, arány hasonlóságáról van szó, és ezért nem lehet elsődleges vagy másodlagos alanyokat keresni. Legfeljebb arról lehet szó, hogy úgy érezzük, a „láb” szót inkább az emberrel (álattal) kapcsolatban használjuk, a heggyel kapcsolatban ez inkább képként használatos. Az ilyen típusú analógiákat a skolasztikus terminológia <em>analogia proportionialitatis-</em>nak nevezi. A <em>proportio</em> latin szó arányosságot jelent. Az <em>analogia proportionis</em> esetében arról van szó, hogy magában a hasonló dolgokban, ezek között van valamilyen viszony, arányosság. Az <em>analogia proportionalitatis</em> esetében azonban két viszony, arány hasonlóságáról van szó.</p>
<p style="text-align: justify;">A „hegy lába” metaforában a láb szó csak külsődlegesen jelöl valamit, a hegynek a szó szoros értelmében nincs lába. Ilyen értelmében lába csak az embernek, állatnak van. A sokszor csak külsődleges metafora filozófiai értelemben nem igazán érdekes, ezért ezt kizárhatjuk további vizsgálódásainkból. Van azonban olyan analógia is, amelyben mindkét viszonyban, arányosságban valóságos, belsőleg a dologhoz tartozó mozzanatra vonatkoznak a szavak. Ha például azt mondjuk, hogy az időjárás jó, a pizza jó, Péter jó, akkor a „jó” szó az időjárásnak, a pizzának, Péternek nem valamilyen képi értelemben jelöli meg valamely tulajdonságát, hanem a szó közvetlenül utal a belső, dologban lévő tulajdonságra. Az időjárás, a pizza és Péter esetében a jóság olyan tulajdonság, amelyben a különböző alanyok esetében is van valami hasonló, mégsem lehet azonosságról beszélni, mert másként jó az időjárás, másként jó a pizza és másként jó Péter. De arra sincs lehetőség, hogy a jónak valamilyen elsődleges jelentéséhez viszonyítsuk a különböző jóságokat. Arról van szó, hogy az időjárásról, a pizzáról és Péterről állítható egy olyan valami, amire a „jó” szó utal, és az időjárásnak, a pizzának, Péternek az ehhez való viszonya, ennek birtoklásának a módja hasonlít egymáshoz. Felmerül a kérdés, hogy a kétféle analógia (<em>analogia proportionis</em> és <em>analogia proportionalitatis)</em> összefügg-e egymással, és melyik az az analógia, amelyikre alapozódik az Istenről való beszéd lehetősége. A kérdés megválaszolása előtt azonban a létezés analógiájávalval, az <em>analogia entis</em>-szel foglalkozunk, mert ebből kiindulva beszélhetünk majd a hit analógiájáról.</p></div>
    </div>
    
    <div class="article">
        <div class="title">A létezés analógiája. Lényeg és létezés</div>
        <div class="categories">filozófia</div>
        <div class="summary">Az előző bejegyzésben arról volt szó, hogy hogyan lehet osztályozni az analógiás kijelentéseket. Ezeket az egyértelmű kijelentésekkel (univocitas) állítottuk szembe, mintegy az egyértelműség és a (véletlen) többértelműség (aequivocitas) közé helyezve őket. Láttuk, hogy az egyértelmű kijelentések azért lehetségesek, mert az &#8230; <a href="https://www.matthaios.hu/a-letezes-analogiaja-lenyeg-es-letezes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-analogia-fajtai/">előző bejegyzésben</a> arról volt szó, hogy hogyan lehet osztályozni az analógiás kijelentéseket. Ezeket az egyértelmű kijelentésekkel (univocitas) állítottuk szembe, mintegy az egyértelműség és a (véletlen) többértelműség (aequivocitas) közé helyezve őket. Láttuk, hogy az egyértelmű kijelentések azért lehetségesek, mert az egyértelműen használt szó a különböző dolgokban is valami azonosat jelöl. Így a „Szókratész ember”, „Platón ember” kijelentésekben az „ember” szó jelöli, hogy Szókratész és Platón természete egyaránt emberi természet. Az egyértelmű szavak használata azonban nemcsak akkor lehetséges, ha a két alany az ugyanolyan természetű dolgok „fajához” tartozik, hanem akkor is, ha ez nem áll fenn. Így például mondhatom azt, hogy a csiga is állat, és az elefánt is állat. Mi adja meg ebben az esetben az alapot az egyértelmű szóhasználatra? Ez az alap az, hogy a csigaság egy olyan valamit ad hozzá az állatsághoz, amelyet az állatság nem tartalmaz, ami az állatsághoz képest külsődleges valami. Az állatságban csak az a lehetőség van meg, hogy a csiga is lehet állat. Hasonló a helyzet az elefántsággal is. Minthogy a csigaság és az elefántság az állatság által nem tartalmazott dolgok, az állatsághoz képest ezek külsődlegesek, ezért a csigaság és elefántság eltérése nem teszi lehetetlenné azt, hogy a csigákról és elefántokról egyaránt kijelentsük, hogy ők állatok. Természetesen ilyen kijelentéseket tehetünk a konkrét csigákról és az elefántokról is. Ugyanakkor a csigáról már nem mondhatjuk azt, hogy ő emlős, vagy az elefántról azt, hogy ő puhatestű, mert a csiga kizárja az emlőst, az elefánt pedig a puhatestűt, de egyik sem zárja ki az állatot. Ahogyan haladunk az egyre általánosabb fogalmak felé (ember, állat, élő, test), eljutunk a létező fogalmához. Láttuk az előzőekben, hogy hogy az általánosból a konkrétabbhoz úgy jutottunk el, hogy valami olyannal egészítettük ki az általánost, amit az általános nem tartalmaz, ami az általánoshoz képest külsődleges. Megtehetjük-e ezt a létező fogalmával? A válasz nemleges, mert a létezőhöz képest semmi sem külsődleges, csak a semmi. Így amit a létezőhöz hozzá kellene adnunk, hogy a jelentést szűkítsük, az is létezik. A létezőn kívül egyedül csak a semmi van, a semmi viszont nem adható hozzá semmihez sem. A létező fogalma tehát különleges fogalom, mindenre vonatkozik, de mégsem olyan értelemben, mint ahogyan például az állat fogalma vonatkozik a csigára és az elefántra. Az ember, az állat, a növény, a kőzet mind létezők, de ezek egyikéhez sem tudunk úgy eljutni, hogy a létező fogalmához valami ehhez képest külsődlegest, ettől különbözőt adnánk hozzá. Hiszen minden ami van, ami valamihez hozzáadható, az létezik is. A „létező„ szó (és fogalom) tehát nem egyértelműen állítható: a létező analóg fogalom.</p>
<p style="text-align: justify;">A filozófia történetében fontos szerepet játszott a létezés analógiájának (analogia entis) a felismerése. <a href="http://hu.wikipedia.org/wiki/Parmenidész">Parmenidész</a> kb. 2500 évvel ezelőtt azt állította, hogy a világ, a létezés teljesen egységes, nincs meg benne az egymástól különböző dolgok sokasága. A sokaság csak látszat. A sokaság tagadásához hasonlóan tagadta a változást is, szerinte a világ egy, különbségek nélküli, változatlan, mozdulatlan világ. A változás, a mozgás is csak látszat. A metafizikai gondolkodást tulajdonképpen Parmenidész gondolatmenetei indították el. A Parmenidész elképzelésével szöges ellentétben lévő, <a href="http://hu.wikipedia.org/wiki/Epheszoszi_Hérakleitosz#Az_ellent.C3.A9tek">hérakleitosz</a>-i elképzelés szerint nincs egység és állandóság, csak ellentétek, sokaság és örökös mozgás, változás van. Az öket követő és bíráló Platón és Arisztotelész nyomán tulajdonképpen kialakultak azok a metafizikai megközelítési típusok, amelyek a ma filozófiájában is jelen vannak.</p>
<p style="text-align: justify;">Parmenidész a &#8220;létező&#8221; szót egyértelműen használva, lényegében így érvel amellett, hogy nincs különbözőség, sokaság: ha két létező különbözik egymástól, akkor ez csak olyan valami által lehet, ami az egyikben megvan, a másikban viszont nincs meg. De létezőtől csak a nem létező különbözhet, ezért semmi sem adható hozzá a létezőhöz, ami által egy másik létezőtől különbözne. Tehát nincs különbség és az ez által megalapozott sokaság. Parmenidész gondolatmenete cáfolható, ha létező fogalmát analóg fogalomnak tekintjük. Két létező ugyanis hasonló a létezésben, de ez a hasonlóság nem zárja ki a különbséget. A két dolog közti különbség nem a semmi, hanem ez létező különbség. A különbség abból adódik, hogy egyik létező sem meríti ki a teljes létezést, hiszen rajta kívül vannak más létezők is. A létező tehát létezésében valamilyen korlátokkal ellátott létező. Ő csak ez a létező, rajta kívül még van sok másik létező. Ha a létezővel kapcsolatban feltesszük azt a kérdést, hogy &#8220;mi ez&#8221;, akkor a válasz utal arra a tartalomra, ami a létező. De a válasz egyben utal arra a korlátra is, amely szükséges ahhoz, hogy ez a létező különbözzön a többi létezőtől, korlátok nélkül ugyanis csak egyetlen létező lenne. A &#8220;mi ez&#8221; kérdésre adott tartalmi választ a skolasztikus szakkifejezés a létező mivoltának, lényegének, <em>essentia</em>-jának nevezi. Ez jelzi azt a tartalmat, ami miatt a létező az, ami. Az általunk megtapasztalható létezőben ez a tartalom létező tartalommá válik, a konkrét létező létezése ennek a tartalomnak a létezése. Ennek a lényegi tartalomnak azonban korlátozó szerepe is van, ez &#8220;leszorítja&#8221; a létezést annak létezésére, ami a dolog. Észrevehetjük azt is, hogy maga a létezés tulajdonképpen nem része ennek a tartalomnak. Két dologról beszélünk: a tartalomról és a létezéséről (existentia). A tartalomról állítjuk, hogy létezik. A tomista filozófia alaptétele, hogy a lényeg és a létezés az általunk tapasztalható létezőkben különbözik egymástól. Ez a különbség valódi, de nem fizikai különbség, mert egymástól elválasztva, külön létezésként egyik sem jelenik meg, ezek egymástól (metafizikailag) különbözve a konkrét létező egységét alkotják.</p>
<p style="text-align: justify;">Fontos megjegyzés az is, hogy a lényeg és a létezés különbségét az általunk megtapasztalható létezőkről állítjuk. A metafizika ilyen felfogása tehát nem az egyszerű, összetétel nélküli isteni létezésből indul ki, hanem a tapasztalható létezés vizsgálatából. Aquinói Szent Tamás több érvet is felhoz a lényeg és létezés tapasztalható létezőkben lévő különbségének az igazolására. Az érvek egy része indirekt bizonyításnak tekinthető. Ez a bizonyítás nem azt mutatja ki, hogy csak olyan létező van, amelyben a lényeg és a létezés különbözik (ez nem is lenne igaz), hanem azt, hogy ha feltesszük egy létezőről, hogy benne nincs ilyen különbség, akkor egy olyan megállapításhoz jutunk, amely megállapítás nem igaz az általunk megtapasztalható létezőkre. Így például a <a href="http://www.phil-inst.hu/en/vallasfil/szoveggyujt/DEE-HU.pdf">létezésről és lényegről</a> szóló kis könyvecskéje 5. fejezetében azt mutatja meg, hogy olyan dolog, amelyben a lényeg és a létezés megegyezik legfeljebb csak egy lehet. A „legfeljebb” szó utal arra, hogy ebben a gondolatmenetben nem bizonyítja azt, hogy ilyen dolog ténylegesen is létezik, hanem csak azt, hogy több ilyen nem létezhet. Istennek, az egyetlen ilyen lénynek tényleges létezése csak a következő lépés tárgya. A gondolatmenet szerint ha valami azonos saját létezésével, akkor ehhez nem adható hozzá már semmilyen többlet, különbség, ami lehetővé tenné, hogy az ilyen dologból több is legyen. Ugyanis ekkor a dolog már nem lenne azonos saját létezésével, hanem csak ezzel és még valamivel, ami a különbséget adó többlet. A saját létezésen kívül csak olyan dolog van, ami kívül esik a saját létezésen, ez viszont ellentmondás nélkül nem adható ahhoz, ami azonos saját létezésével. Tehát két olyan dolog között, amelyek azonosak saját létezésükkel, nem lehet olyan különbség, amely megkülönböztetné őket egymástól, tehát ezek azonosak. Világunkban azonban tapasztalat a sokaság, tehát világunk létezőiben nem lehet azonos egy dolog lényege és létezése.</p>
<p style="text-align: justify;">A „létező” szó analóg használata mögött a világunkban tapasztalható létező dolgok belső „szerkezete” húzódik meg. Minden (szubsztanciális) létező dologról állítható a létezés, de a létező dolgok létezésükben különböznek, mert létezésüket az adott dolog létezésére korlátozó lényegük egymástól különbözővé teszi. Egyikük sem birtokolja a létezés olyan teljességét, amely lehetővé tenné azt, hogy tőlük különböző dolgok ne létezzenek. Eddig, ha nem is említettük kifejezetten, elsősorban a saját magukban létező szubsztanciákról volt szó, de a létezés ezek létezésénél szélesebb körű. Így például létezik a dolgok hőmérséklete, a virágok színe stb. Ezek létezése azonban nem önálló létezés, hanem valamilyen szubsztanciában való létezés. Aztán valamilyen értelemben léteznek például a matematika absztrakt tárgyai is. Ezek létezése az értelmünkben való létezés (ens rationis). Az egyik következő bejegyzésben a létezésben megnyilvánuló kettősség lényegnél és létezésnél általánosabb fogalmaival foglalkozunk: a képesség-ténylegesség, <em>potentia-actus</em> kettősséggel. A lényeg a létezéshez viszonyítva olyan képesség, amely a létezés aktusában válik ténylegességé. A konkrétan létező dolgokban található kettősség olyan viszonyt eredményez, amelynek a különböző dolgokban való hasonlósága adja meg az alapot arra, hogy a létezés fogalmát analóg fogalomnak tekintsük.</p></div>
    </div>
    
    <div class="article">
        <div class="title">A létezés analógiája. Képesség és ténylegesség</div>
        <div class="categories">filozófia</div>
        <div class="summary">Az előző bejegyzésekben (itt és itt) az analógiáról volt szó. A fogalmak, szavak analóg használata (a király irányítja az országot, a kapitány irányítja a hajót) az egyértelmű használat (Péter ember, János ember) és a szavak csak hangalakban véletlenül megegyező használata &#8230; <a href="https://www.matthaios.hu/a-letezes-analogiaja-kepesseg-es-tenylegesseg/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben (<a href="https://www.matthaios.hu/az-analogia-fajtai/">itt</a> és <a href="https://www.matthaios.hu/a-letezes-analogiaja-lenyeg-es-letezes/">itt</a>) az analógiáról volt szó. A fogalmak, szavak analóg használata (a király irányítja az országot, a kapitány irányítja a hajót) az egyértelmű használat (Péter ember, János ember) és a szavak csak hangalakban véletlenül megegyező használata (az ég kék, ég a tűz) között helyezkedik el. Az egyértelmű használatot az teszi lehetővé, hogy egy állítmányt a különböző alanyokra úgy használhatunk, hogy ez bennük valamilyen azonos dolgot jelöl meg. A „Péter ember”, „János ember” állításokban az „ember” szó a Péterben és Jánosban egyaránt meglévő emberi természetre utal. Azt is láttuk, hogy Istennel kapcsolatban nem lehetséges a fogalmak, szavak olyan egyértelmű használata, hogy ezek valamilyen Istenben és teremtményben egyaránt meglévő azonos dologra utaljanak.</p>
<p style="text-align: justify;">Az előző bejegyzésben azzal foglalkoztunk, hogy a létezés sem állítható egyértelműen a különböző dolgokról. A létezés analóg fogalom, a tapasztalható létezők ezt lényegük által korlátozva birtokolják. A tapasztalható dolgokban jelen van a lényeg (essentia) és a létezés (existentia) kettőssége, ezek egymástól különbözve, de együtt alkotják a konkrét létező egységét. Ez indokolja azt, hogy a (szubsztanciális) létezésben sem tudunk olyan azonosságot állítani, amely minden létezőre vonatkozna. A létezés állításában csak a lényeg és a létezés közti viszony hasonlóságáról lehet szó. A létezést a maga egyetemességében vizsgáló szellemi tevékenység, a metafizika sajátos megismerési módja (erről még lesz szó a későbbiekben) már nem teszi lehetővé az egyértelmű fogalmak használatát, a metafizikai fogalmai esetében csak viszonyok hasonlóságáról, analógiáról van szó.</p>
<p style="text-align: justify;">A lényeg és a létezés közti viszony tulajdonképpen két általánosabb fogalom közti viszonynak egyik (jóllehet végső) esete. A tomista filozófia alapvető két fogalma a képesség (potentia) és a ténylegesség (actus) fogalma. Az általunk tapasztalható létezést átjárja a képesség és a ténylegesség és az ezek közti viszony. A képesség és a ténylegesség fogalmai segítenek Parmenidész egyik, már említett gondolatmenetének a cáfolatában. Parmenidész szerint nincs változás, mert a változásban valamilyen előzőleg nem létezőből jön létre valami. A nem létezőből, a semmiből azonban nem lehet valami, tehát nincs változás, a változás csak látszat. Parmenidész gondolatmenete téves, mert a változás folyamán a valami nem a semmiből keletkezik, hanem valamilyen képesség válik ténylegességé, a képességi létezés pedig nem azonos a semmivel. Ez a ténylegességet megelőző létezés mindennapi tapasztalatunk. Megvan bennünk például az a képesség, hogy jelenlegi helyzetünkből egy másik helyzetbe kerüljünk. Mostani helyzetemből az utca egyik oldalán át tudok jutni az utca másik oldalára. Arcom sápadt színe nyáron a Nap sugárzásának hatására barnává válhat. Az elültetett virágmagból virág lehet. Az oxigén és a hidrogén vízzé egyesülhet. A képességi létezés nem egyszerűen a bármilyen ténylegességgé válás képessége. Az elefánt képességei irányulhatnak a járásra, de a a repülésre nem. A képességi létezés a nem-létezés (semmi) és a tényleges létezés között helyezkedik el. Világunk létezőiben egyaránt megtaláljuk a tényleges (megvalósult) létezést és a képességi létezést. A ténylegességek és a képességek átszövik a tapasztalható létezést. A skolasztikusok a képességek két nagy csoportjáról beszélnek. Az első csoportba tartoznak azok a képességek, amelyek valamilyen cselekedetre, aktivitásra való képességek. Ezek az aktív képességek. Ilyen képesség például a madár repülésre való képessége. A másik csoportba azok a képességek tartoznak, amelyek valamilyen cselekedet, aktivitás hatásának a befogadására való képességek. Ilyen passzív képesség például bőrünk azon képessége, hogy a Nap sugarainak hatására barnává válhat. A képességet követő tényleges létezésben újabb változásra való képességek vannak. Egy képesség, önmagától, minden ok nélkül nem válik ténylegességé, de az oksággal most nem foglalkozunk.</p>
<p style="text-align: justify;">A képesség és a ténylegesség egymásközti viszonyát sokszor szemléltetik a szobor anyaga és a kész szobor közti viszonnyal. Egy darab márványban képesség szerint benne van az összes szobor, amely belőle kifaragható. A márvány képességei azonban nem tartalmazzák például a folyadékra jellemző képességeket. Így a márványt nem lehet egyik edényből a másik edénybe önteni. A darab márvány ténylegesség, megvalósultság is, de ez nem egy szobor megvalósultsága. A márványból való kifaraghatóság képessége  a kész szobor ténylegességére irányul, erről ezen irányultság nélkül nem lehet beszélni. Tehát a képességek általában a megvalósultságuk felé irányulnak, ez az irányultság lényeges része a képesség és a ténylegesség közti viszonynak. A képesség nem lehet azonos a ténylegességgel, egy konkrét szobor megvalósulása nem lehet azonos azzal a képességgel, amely a konkrét szobor megvalósulására irányul. Ezért a képesség és a ténylegesség egymástól valóságosan, de nem fizikailag, hanem metafizikailag különbözik. A képesség és ténylegesség a tapasztalható létezés olyan belső elvei, amelyek nem azonosak egymással, de együttesen alkotják a létező konkrét dolgot. A képesség befogadóként viszonyul a ténylegességhez. A képességi létezés az adott ténylegességre nézve nem tényleges létezés, de ez olyan létezéssé válhat, amely tényleges létezés. A ténylegesség a képességhez képest valamilyen meghatározottság, forma megjelenését jelenti. A határozott létezést nem képviselő képességi létezés a ténylegességben meghatározott létezéssé válik. A „forma” szó ezért bizonyos értelemben a ténylegesség szinonimája a skolasztikus filozófiában, az „anyag”, „anyagi” szavak pedig képességre utalnak. A skolasztikus filozófia és teológia gyakran használja a „materialiter”, „formaliter” szakkifejezéseket. Az „anyag” és a „forma” szavak legteljesebb jelentésüket az <a href="https://www.matthaios.hu/metafizikai-osszefoglalas-2-resz/">elsődleges anyag (materia prima) és lényegadó forma (forma substantialis)</a> szakkifejezésekben nyerik el.</p>
<p style="text-align: justify;">A változások esetén a képesség a ténylegességet időben megelőző létezés. Kérdés, hogy a ténylegességgel vajon nyom nélkül eltűnik-e a képesség. Az Aquinói Szent Tamást követő tomista irányzat szerint nem ez a helyzet. A sokszor idézett tomista elv: <em>actus non limitatur nisi per potentiam</em>, azaz (kissé szabad fordításban) a ténylegesség önmagában véve korlátlan, ez csak a képesség által korlátozódik. A képesség &#8220;maradandó nyomot&#8221; hagy maga után, mert megvalósulva, ténylegességként olyan korlátozottan megvalósult ténylegesség, amelyben a korlátozottság a képességnek köszönhető. A ténylegesség, a forma önmagában véve korlátlan összehasonlítva tényleges megvalósulásaival. Amikor ősszel a falevelek pirossá válnak vagy a közlekedési lámpa pirosra vált, akkor ez a pirosra változás nem meríti ki az összes pirossá válás lehetőségeit. Vannak még piros virágok, piros ruhák és így tovább. A közlekedési lámpa pirosságában a pirosság csak egy konkrét helyen, konkrét időben, konkrét körülmények között, mintegy ezek közé bezárva valósul meg. Amikor a két ivarsejt egyesülése után egy emberi élet elkezdődik, nem ez lesz az ember forma egyetlen megvalósulása, amely mindazt maradéktalanul tartalmazza, amire az ember forma lehetőséget ad. Az életét elkezdő ember csak egyetlen, adott helyen, adott időben élő ember lesz, nem pedig az egyetlen lehetséges ember. Az ember forma mintegy bezáródik az anyagnak abba a részébe, amely az ember teste. A szobrász lelkében élő forma nemcsak annak az egyetlen szobornak az anyagát formálhatná meg, amelyet éppen most a szobrász farag. A konkrét szoborban, a konkrét szobor anyagában ez a forma azonban csak ennek az egyetlen szobornak a formájaként létezik. A ténylegességnek, a formának ilyen értelembe vett korlátlansága mutatkozik meg abban a platonista elképzelésben, amely szerint létezik a korlátlan formáknak, ideáknak egy olyan világa, amelyeknek a mi világunkban található formák csak tökéletlen részesedései. Az arisztotelészi-tomista álláspont szerint ilyen világ nem létezik, nincsenek elkülönült formák. (Az <a href="https://www.matthaios.hu/az-angyalok-1-resz/">angyalok</a> ugyan magukban álló, anyag nélküli formáknak  tekinthetők, de ezeknek semmi közük a tapasztalati világunkban található formákhoz.) Tapasztalati világunkban a ténylegesség, a forma csak valamely képesség által befogadott ténylegesség, forma lehet. A képesség-ténylegesség kettősségében a korlátozottság nem a ténylegesség oldaláról megvalósuló korlátozottság, hanem a képesség azon korlátozó szerepének köszönhető, amely által a ténylegesség, a forma a képesség által korlátozottan megvalósuló ténylegesség, forma lesz.</p>
<p style="text-align: justify;">A képesség-ténylegesség fogalompár nemcsak a változások esetén, dinamikusan alkalmazható, hanem ez a kettősség jelen van sztatikusan is a létezésben. A metafizika (természetfilozófia) fogalom-kettőseiben, a lényeg és a létezés kettősségében, az elsődleges anyag és a lényegadó forma kettősségében, a <a href="https://www.matthaios.hu/metafizikai-osszefoglalas-2-resz/">szubsztancia és járulékainak</a> kettősségében lévő viszony értelmezhető a képesség és a ténylegesség közti viszony megnyilvánulásaként. A lényeg a létezés ténylegességét, a létezés aktusát befogadó, korlátozó képesség. Az elsődleges anyag nem más, mint a lényegadó formáknak, mint ténylegességeknek befogadására való képesség. A magánvaló létező, a szubsztancia képességként viszonyul tulajdonságainak, járulékainak ténylegességkénti befogadásához. Így a tapasztalati világunkban lévő bármilyen létezés mögött végső soron a képesség és ténylegesség kettőssége, az ezek közti viszony húzódik meg. Ezért a létezés állításában nem található semmilyen olyan azonosság, amely feljogosítana arra, hogy a különböző létezőkről egyértelműen állítsuk a létezést. Ehelyett viszont ott van a minden létezőben jelenlévő képesség és ténylegesség közti viszony hasonlósága, analógiája. A következő bejegyzés ennek az analógiának a sajátosságaival foglalkozik majd.</p>
<p style="text-align: justify;">Amint azt már előző bejegyzésünkben is említettük, eddigi megállapításaink nem érintették Isten létezésének a kérdését. A skolasztikus metafizika nem tekinti adottnak Isten létezését, ezt érveléssel kell igazolni. Azt azonban megemlítjük, hogy jóllehet a képesség és ténylegesség egymás nélkül nem található meg a tapasztalati létezésben, mégis nincs ellentmondás egy olyan ténylegesség létezésében, amely nem valamilyen képesség által befogadott ténylegesség. Az ilyen tiszta ténylegesség, <em>actus purus</em> mentes minden képességtől. Az ilyen létezőben nincs olyan képesség sem, amely még ténylegességé válásra várna. A skolasztikus teológia Istent az egyetlen létező tiszta ténylegességnek tekinti. Ezzel összhangban van az is, hogy Istenben nem lehet meg a lényegből és létezésből való összetettség sem, hiszen a lényeg ilyenkor valamilyen képességnek tekinthető, tehát Istenben a lényeg és a létezés azonos. Isten maga a létezés, <em>ipsum esse,</em> összhangban az égő csipkebokorból Mózesnek kinyilatkoztatott névvel: „Én vagyok, aki vagyok” (Kiv 3, 14).</p></div>
    </div>
    
    <div class="article">
        <div class="title">Az analógia mint ismeret. 1.rész</div>
        <div class="categories">filozófia</div>
        <div class="summary">Az előző bejegyzésekben az analógiával foglalkoztunk. A fogalmak, szavak analóg használata (egészséges ember, egészséges társadalom) mintegy középúton van az egyértelmű használat (Szókratész ember, Platón ember) és azon használat között, amikor a szavak már csak hangalakjukban egyeznek meg (az ég kék, &#8230; <a href="https://www.matthaios.hu/az-analogia-mint-ismeret-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben az analógiával foglalkoztunk. A fogalmak, szavak analóg használata (egészséges ember, egészséges társadalom) mintegy középúton van az egyértelmű használat (Szókratész ember, Platón ember) és azon használat között, amikor a szavak már csak hangalakjukban egyeznek meg (az ég kék, ég a tűz), de jelentésük teljesen különböző. Láttuk azt is, hogy maga a „létezik” szó csak analóg értelemben használható. Mint már említettük, az analógia nélkülözhetetlen fogalom a skolasztikus filozófiában és a a katolikus teológiában, mégis különböző álláspontok vannak magának az analógiának a mibenlétéről. Az eddigiekben a létezés analógiájával elsősorban metafizikai szempontból foglalkoztunk. A következőkben az analógiát inkább jelentéstani, szemantikai szempontból vizsgáljuk. Azzal foglalkozunk, hogy az analógia menyire lehet valóságos ismeret forrása. A skolasztika a szavak jelentésével, a szavak és az általuk jelöltek közti viszony elemzésével különösen sokat foglalkozó filozófia, mai szóhasználattal élve nevezhetjük ezt analitikus filozófiának is. Ez a magyarázata annak, hogy az analitikus filozófia művelői között megnőtt az érdeklődés a tomizmus iránt <a class="footnote" href="https://www.matthaios.hu/feed/?paged=15#note-1912-1" id="return-note-1912-1" title="Ld. Klima Gyula bevezetője Aquinói Szent Tamás De ente et essentia fordításához (Helikon Kiadó)."><sup>1</sup></a>. Az analógia fogalmát jelentéstani (skolasztikus értelemben vett logikai) szempontból a kiváló reneszánsz tomista, <a href="http://hu.wikipedia.org/wiki/Tommaso_Cajetan_De_Vio">Thomas De Vio, Cajetanus bíboros</a> vizsgálta De Nominum Analogia (a nevek analógiája) című könyvecskéjében, amiről Joshua Hochschild írt egy kiváló <a href="http://citeseerx.ist.psu.edu/viewdoc/download?doi=10.1.1.202.7453&amp;rep=rep1&amp;type=pdf">tanulmányt</a>.</p>
<p style="text-align: justify;">Egy <a href="https://www.matthaios.hu/a-megismeres-folyamata-nagyon-rovid-osszefoglalo/">régebbi bejegyzés</a> már közölt egy nagyon rövid összefoglalót a tomista ismeretelméletről. A megismerés első szakasza a fogalomalkotás szakasza. Ezt a szakaszt a skolasztikus szakkifejezés egyszerűen felfogásnak, megragadásnak, <em>apprehensio</em>-nak nevezi. Ebben a szakaszban értelmünkben létrejönnek a megismert dolgok, tulajdonságok stb. fogalmai. Értelmünk ebben a szakaszban elsősorban az absztrakció műveletére támaszkodik. A második szakaszban az értelem a fogalmakat elemezve állító és tagadó ítéleteket, állításokat képez. Ezek az ítéletek valamilyen összetevő és szétválasztó (componens et dividens) műveletek eredményeként jönnek létre. Az állító ítéletek különböző dolgok összetartozását fejezik ki, a tagadó ítéletek pedig az össze nem tartozást fogalmazzák meg. A harmadik szakasz a logikai következtetések szakasza, amelyben következtetés útján a meglévő ítéletekből új ítéletekhez jutunk.</p>
<p style="text-align: justify;">A skolasztikus jelentéselméletet az úgynevezett „skolasztikus háromszög” jellemzi. Eszerint három nagy területről, három síkról lehet beszélni. Az első nagy terület a tőlünk függetlenül létező dolgok területe. A második terület a dolgokról való, értelmünkben lévő ismeret területe. A harmadik terület a nyelv területe, azaz itt ismereteink nyelvileg való megfogalmazásáról van szó. A megismerés fentiekben ismertetett három a szakaszának megfelelően az első szakaszban keletkezett fogalmaknak a nyelv szavai felelnek meg. Magát a fogalmat néha belső, mentális fogalomnak is szokták nevezni szemben az ennek megfelelő, érthető tárgyi valósággal, a külső fogalommal. Így az ember általános fogalmának megfelel az az emberség, amely minden emberben megvan. Ugyanakkor beszélhetünk azokról az egyedekről is, akikben az emberség megvan. A második szakaszban keletkező ítéleteknek, állításoknak a nyelvben a mondatok felelnek meg. A következtetések is leírhatók nyelvi sémák segítségével. A fentieket szem előtt tartva vizsgálhatjuk az analógiákat jelentéstani szempontból.</p>
<p style="text-align: justify;">Ha a nyelv síkjáról indulunk ki, akkor az egyértelmű szavakról azt mondhatjuk, hogy ezeknek az értelemben egyetlen egyértelmű fogalom felel meg. Az emberség, az &#8220;ember&#8221; szó egyértelműen állítható azokról, akikben ez az emberség megvan. Bizonyos analógiák mögött ugyancsak felfedezhető valamilyen egyértelműség. Az „egészséges” szó analóg használatának példakénti említése elterjedt a skolasztikusok között. Beszélünk egészséges emberről, egészséges táplálékról, egészséges életmódról stb. Ezek közül az ember esetében az egészség, mint tulajdonság egyértelműen alkalmazható. A táplálék, az életmód egészségessége csak arra utal, hogy ezek elősegítik, okozzák az ember egészségét. Ha az ember egészségétől eltekintünk, a táplálékra, az életmódra alkalmazva tulajdonképpen érthetetlen az „egészséges” szó. Ezekben az esetekben az analóg szóhasználatot valamilyen tőlük különböző, hozzájuk képest külsődleges dologhoz (az ember egészségéhez) való viszony, az okság viszonya alapozza meg. Az ilyen analógiát, amelyet szakkifejezéssel <em>analogia proportionis</em>-nak neveznek, Cajetanus bíboros nem is tekinti igazi analógiának. Beszélhetünk azonban az „egészséges” szó olyan használatáról is, ahogyan például ezt az „egészséges gondolkodás”, „egészséges társadalom”, sőt „egészséges ötlet” kifejezésekben használjuk. Ezekben az esetekben már valódi hasonlóságról van szó. Az egészséges emberben, az egészséges gondolkodásban, az egészséges társadalomban, az egészséges ötletben van valami olyan hasonló, amelyre az &#8220;egészséges&#8221; szó utal. Első pillanatra úgy látszik, hogy a társadalom, a gondolkodás, az ötlet egészségessége sem érthető meg az emberi egészség figyelembevétele nélkül, tehát mintha itt is felfedeznénk valamit, ami bizonyos értelemben véve külsődlegesnek tekinthető a társadalomhoz, a gondolkodáshoz, az ötlethez képest. Most azonban csak arról van szó, hogy a hasonló dolgok elnevezésében kiemelt szerepet játszik az emberi egészség, mint legközvetlenebbül, legelőször tapasztalt valami. Ez az elsőbbség azonban csak a megismerés rendjében tapasztalt elsőbbség, nincs szó valamilyen „ontológiai” értelemben vett viszonyról. Valójában megérthetjük a gondolkodás, a társadalom, az ötlet egészségét anélkül, hogy az ember egészségét figyelembe kellene vennünk. A hasonlóság persze fennáll, de valójában az „egészséges” szó nem magára hasonlóságra utal, hanem arra a valamire, ami az egészségesnek mondott dolgokban megvan, és ami alapján ezek ebben a vonatkozásban hasonlítanak egymásra. A társadalom egészsége azonban nem érthető meg a társadalom nélkül, ahogyan az ember egészsége sem érthető meg az ember nélkül. A társadalom egészsége viszont megérthető az ember egészsége nélkül, az ember egészsége megérthető a társadalom egészsége nélkül. De a társadalom egészsége hasonlít az ember egészségére. Az egészség analóg fogalma tehát valami olyanra utal, amely különböző az ember, a társadalom, a gondolat esetében, ugyanakkor ez a valami az alapja annak a hasonlóságnak, ami az ember egészsége, a társadalom egészsége és a gondolat egészsége között van.</p>
<p style="text-align: justify;">Összehasonlításként vegyünk egy nagyon is egyértelmű tulajdonságot, a súlyt. Az embernek is van súlya, a kutyának is van súlya, az autónak is van súlya. A súly azonban megérthető akkor is, ha eltekintünk az embertől, a kutyától, az autótól. A súly a testek általános értelemben vett, egyértelműen érthető tulajdonsága, amelynek megértéséhez nem kell annak a tudása, hogy kinek, minek a súlyáról van szó.</p>
<p style="text-align: justify;">Ha a skolasztikus háromszög megközelítéséből indulunk ki, azt mondhatjuk, hogy az egyetlen analógiát kifejező szónak megfelel ugyan az értelem egyetlen analóg fogalma, de ez a belső fogalom utal a külső világban azokra a különböző dolgokra, alapokra is, amelyek lehetővé teszik azt, hogy hasonlóságról lehessen beszélni. A fogalom egységét a hasonlóság biztosítja, de ez a hasonlóság értelmesen nem fogható fel azok nélkül a különböző alapok nélkül, amelyek a hasonlóság alapjai. Azt mondhatjuk, hogy az az absztrakció, amelynek eredménye az analóg fogalom, homályos, nem tökéletes absztrakció, mert a különböző dolgokból nem tudja kivonni azt, ami ezek nélkül a dolgok nélkül is érthető, ami ezekről a dolgokról egyértelműen állítható. A hasonlóság önmagában, azok nélkül a dolgok nélkül, amelyek hasonlóak, nem érthető meg, ugyanakkor a hasonlóság mégis valamilyen belső egységet létesít ezek között a dolgok között. Az analóg fogalom egységét ez a belső egység alapozza meg.</p>
<p style="text-align: justify;">Láttuk, hogy a metafizika és a teológia az analóg fogalmak használatára van utalva. Felmerül a kérdés, hogy a homályos, analóg fogalmak használatával juthatunk-e valamilyen, tudományos értelemben használható ismerethez. Vagy inkább csak egy olyan költészetről van szó, amely ugyan a valóságról szól, de mégiscsak költészet? Az <a href="https://www.matthaios.hu/az-analogia-fajtai/">egyik bejegyzésben</a> már volt arról szó, hogy a költői értelemben vett analógia, hogyan válik el a filozófiai értelemben vett analógiától. &#8220;A várt védő oroszlán elűzte az ellenséget&#8221; mondat egy hasonlóságra utal az oroszlán bátor harcossága és a várat védő harca között. A nyelvi kifejezés ugyanakkor nem jelöl meg egy olyan valamit, ami a hasonlóság alapja lenne mind az oroszlánban, mind a várat védőben. Ha nem tudnánk valamit az oroszlánról, akkor értelmetlen lenne a mondat. Ezért az ilyen metaforikus kifejezés nem tekinthető filozófiai értelemben vett analóg fogalomnak. Mindenesetre azonban ez is utal arra a belső rokonságra, ami a költészet és a metafizika, a költészet és a teológia között van, de ezek nem azonosak egymással. A következő bejegyzésben folytatjuk annak vizsgálatát, hogy az analógia alapján lehet-e tudományos ismeretekhez jutni.</p>
<div class="footnotes"><h2 class="notes">Jegyzetek:</h2><ol><li id="note-1912-1">Ld. Klima Gyula bevezetője Aquinói Szent Tamás De ente et essentia fordításához (Helikon Kiadó). <a href="https://www.matthaios.hu/feed/?paged=15#return-note-1912-1">&#8617;</a></li></ol></div></div>
    </div>
    
    <div class="article">
        <div class="title">Az analógia mint ismeret. 2.rész</div>
        <div class="categories">filozófia</div>
        <div class="summary">Az előző bejegyzésben láttuk, hogy az igazi, föloldhatatlan analógia, hasonlóság fogalma magán a hasonlóságon kívül utal azokra a különböző dolgokra is, amelyek hasonlók. Az analóg fogalomban jelen vannak azok a különböző mozzanatok is, amelyek alapján analógiáról, hasonlóságról, valamilyen analogikus egységről &#8230; <a href="https://www.matthaios.hu/az-analogia-mint-ismeret-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-analogia-mint-ismeret-1-resz/">előző bejegyzésben</a> láttuk, hogy az igazi, föloldhatatlan analógia, hasonlóság fogalma magán a hasonlóságon kívül utal azokra a különböző dolgokra is, amelyek hasonlók. Az analóg fogalomban jelen vannak azok a különböző mozzanatok is, amelyek alapján analógiáról, hasonlóságról, valamilyen analogikus egységről lehet beszélni. Az „egészséges ember”, „egészséges társadalom”, „egészséges ötlet” kifejezésekben az „egészséges” szó utal arra a valamire, ami azokban a dolgokban van, amelyekről az egészség állítható. Ez a valami az ember esetében nem érthető meg az ember nélkül, a társadalom esetében nem érthető meg a társadalom nélkül, az ötlet esetében nem érthető meg az ötlet nélkül. Az állat egyértelmű fogalma által jelölt állatság azonban anélkül is érthető, hogy egy ló vagy kutya állatságáról beszélnénk.</p>
<p style="text-align: justify;">Felmerül a kérdés, ha nem lenne társadalmi, gondolati stb. egészség, hanem csak emberi, akkor vajon nem lenne-e egyértelmű az egészségesség fogalma. A válasz nemleges, mert még ilyenkor sem lehetne az ember egészségét megérteni az ember nélkül. A súly egyértelmű fogalma azonban érthető anélkül is, hogy megjelölnénk azt, aminek a súlyáról van szó. Az analóg fogalomnak tehát fontos tulajdonsága az, hogy magát a fogalmat nem lehet teljesen megérteni anélkül, hogy ne vonnánk be a fogalomba valamilyen értelemben azt is, akiről vagy amiről a fogalom állítható.</p>
<p style="text-align: justify;">Az egyértelmű fogalmakra támaszkodó megismerésnek vannak határai. Ez a megismerés eltekint a létező konkrétságától, a dolgok egyediségétől. Az egyediségből adódó különbségek helyett olyan különbségekkel (és azonosságokkal) foglalkozik, amelyek nem az egyediségből adódó különbségek. Ezzel az elvonatkoztatással jutunk a természettudományok, a természetfilozófia tárgyaihoz. (Most nem foglalkozunk azzal a sajátos absztrakcióval, amely a <a href="https://www.matthaios.hu/a-matematikai-ismeretek-eredete-1-resz/">matematika</a> absztrakciója.) Az egyértelmű fogalmakra támaszkodó megismerés tehát a különböző általánosságú fogalmakon, ezen fogalmak elemzésén keresztül ismeri meg a valóságot. Ebben a megismerésben is megvan az a törekvés, hogy kevés fogalom és az ezek közti kevés összefüggés által írja le a valóság minél szélesebb tartományait. Különösen megmutatkozik ez a fizikai elméletekben, amelyek kevés fogalom kevés tulajdonsága közti néhány (matematikai) összefüggés által próbálják leírni az anyagi valóság széles tartományának a viselkedését. Az egyértelmű fogalmakra támaszkodó megismerésnek nyilvánvalóan határt szab az, hogy az absztrakt fogalmaihoz vezető úton elvonatkoztat a valóság bizonyos mozzanataitól (például egyediség), amelyek így kiesnek a vizsgálatok köréből. Azok a redukciós törekvések, amelyek a teljes valóságot például a fizika törvényei alapján próbálják megérteni, a fentiek miatt nyilván eleve kudarcra vannak ítélve.</p>
<p style="text-align: justify;">Érdekes tulajdonsága egyértelmű fogalmainknak, hogy ezek mennél több dologra vonatkoznak, mennél általánosabbak, annál inkább szűkülnek tartalmukban. Az ember igen gazdag tartalmú fogalmához képest, az állat vagy az anyagi test fogalma „létben kevésbé gazdag”, kevesebb, szegényesebb tartalommal rendelkezik. Van valami igazság a régi mondásban: „az igazi specialista a semmiről mindent tud, az univerzalista pedig a mindenről semmit”. Ahogyan haladunk az egyre általánosabb felé vezető az úton, az egyre több dologra vonatkozó ismeretek felé, ismereteink tartalma egyre szegényebb lesz. Ez nem jelenti azt, hogy az anyagi létezők igen általános, mennyiségi tulajdonságait vizsgáló, matematikára erősen támaszkodó fizika a megismerés szempontjából jelentéktelenné válna. Mégis, a nagyobb általánosság valamilyen értelemben az ismeretek szegényedéséhez vezet. Amikor azonban ezen az úton eljutunk a létezés fogalmához, a helyzet megfordul. Ennek a fogalomnak a tartalma a leggazdagabb, mert semmit sem hagyhatunk ki belőle, ami létezik. Ennek a fogalomnak egyaránt kell tartalmaznia a létező különbséget és a létező egységet. Emberi értelmünk azonban nem képes egyetlen megismerő aktussal tisztán és teljesen világosan átfogni ezt a gazdagságot. Ezért a létezés fogalma számunkra homályos fogalomként jelentkezik, ez a fogalom egyszerre tartalmazza a megtapasztalható létezés egységét és a létezésben lévő különbségeket is. Ha a létezést egyértelmű fogalomként kezelnénk, akkor ez ellentmondáshoz vezetne, amint erről szó volt az előző bejegyzésekben (<a href="https://www.matthaios.hu/a-letezes-analogiaja-lenyeg-es-letezes/">itt</a> és <a href="https://www.matthaios.hu/a-letezes-analogiaja-kepesseg-es-tenylegesseg/">itt</a>) Parmenidész gondolatmeneteivel kapcsolatban.</p>
<p style="text-align: justify;">A közvetlenül a létezéssel foglalkozó metafizika tehát nem azzal az elvonással, absztrakcióval nyeri központi fogalmait, mint amilyen absztrakcióval nyerjük egyértelmű fogalmainkat. Ez utóbbi absztrakció a megtapasztalt létező valamilyen mozzanatát önmagában, a többi mozzanattól elszakadva, ezeket kihagyva jut el az önmagában is érthető absztrakt fogalomhoz. Egy analógiáról szóló bejegyzésben talán megengedhető metaforikus vagy inkább allegorikus kifejezéssel azt mondhatnánk, hogy az egyértelmű fogalmakon keresztül történő megismerés az absztrakció hálóját meríti a lét óceánjába, és ezt a hálót kiemelve azzal foglalkozik, ami a hálóban maradt. A metafizika megismerési módját az „elvonás”, az „absztrakció” szavak helyett inkább az „elválasztás”, a <em>separatio</em><em> </em>szavakkal lehet jellemezni. Ez azt jelenti, hogy a létezést nem azonosítjuk eleve a konkrét dologban megtapasztalt korlátos létezéssel. Ha folytatnánk az előbb megkezdett allegóriát, azt mondhatnánk, hogy szemünket fölemelve az éppen körülöttünk lévő vízről, megpróbálunk valamit a létezés óceánjáról megsejteni, de eközben sem szabad elfelejtenünk azt, hogy a közvetlenül körülöttünk lévő víz is az óceán vize. Ezt a képet azonban ki kell egészítenünk azzal, hogy ez a „föltekintés” nem valami anyagi létezéstől független angyali vagy akár isteni létezés meglátását eredményezi. Mindössze arról van szó, hogy a létezést olyan értelemben választjuk el az anyagi létezéstől, hogy nem tekintjük ezt úgy azonosnak az anyagi létezéssel, hogy az anyagtól független létezést eleve, fogalmilag elutasítanánk. A metafizikai vizsgálat tehát semmilyen létezést nem hagy ki, hanem ezt minden „kihagyás” nélkül próbálja megérteni. Ez a megértés azonban nem valósítható meg az egyértelműség talaján, ezért a metafizika fogalmai, kijelentései, gondolatmenetei nem az egyértelműség egységét, hanem a hasonlóság egységét tételezik fel.</p>
<p style="text-align: justify;">Mint láttuk, a hasonlóság bizonyos esetei feloldhatóak olyan módon, hogy a hasonló dolgokban találunk valami egyértelműen azonosíthatót. Ezt kifejezhetjük egyértelmű fogalmak segítségével, egyúttal megfogalmazva a különbséget is ugyancsak egyértelmű fogalmak segítségével. A különböző színű biliárdgolyók például azért hasonlítanak egymáshoz, mert ugyanolyan az alakjuk, ugyanaz a méretük, de különbözőek színükben, leginkább azonban abban, hogy az alakjuk által megformált anyaguk különböző, ezáltal tudnak elhelyezkedni a tér különböző helyein. A klasszikus tudományos meghatározás (definitio) is így jár el. Először egy már ismert egyértelmű fogalom segítségével utalunk arra a körre (genus proximum) amelyben a meghatározandó dolog elhelyezkedik. A következő lépésben ehhez hozzáadjuk azt az ugyancsak egyértelmű különbséget (differentia specifica), amely a dolgot megkülönbözteti a körben lévő többi dologtól. Így például azt mondjuk, hogy az egyenlő oldalú háromszög (a név tulajdonképpen már a meghatározás), olyan háromszög (genus proximum), amelynek az oldalai egyenlők (differentia specifica). A valódi analógia, hasonlóság esetén ilyen visszavezetés nem lehetséges, a visszavezetések után is visszamarad a hasonlóság egy olyan mozzanata, amely egyértelműség által nem feloldható. Az analóg fogalom, mint állítmány így nem jelölhet valami olyat, ami úgy része az alanynak, hogy ez a rész a megértés, megismerés szempontjából határozottan elválasztható az alanytól, mert másban is ugyanúgy megvan. Az analóg fogalom által jelölt valami olyan dolog, amely önmagában, az alanyt kizárva nem értelmezhető. De ez nem lehet azonos az alannyal sem, mert ekkor nem hasonlóságról, hanem azonosságról lenne szó. Első megközelítésben azt mondhatjuk, hogy az analóg fogalom az alanyok és a róla állított valami (például létezés, egészség) közti viszonyok hasonlóságára utal. Arról van tehát szó, hogy az analóg fogalom az alany és az állítmány közti viszonyt, vonatkozást (vagy ennek alapját) jelöli, és ez tekinthető hasonlónak azokban a különböző alanyokban, amelyekről az analóg állítmányt állítjuk. Az előző bejegyzésekben beszéltünk az analógia fajtáiról. Valójában a klasszikus tomista véleménnyel összhangban, ezek közül az <em>analogia proportionalitatis</em>-ról, a viszonyok, vonatkozások analógiájáról mondható az, hogy ez a tulajdonképpeni analógia.</p>
<p style="text-align: justify;">A természettudományok egyértelmű fogalmakkal dolgoznak, illetve ilyenek kialakítására törekednek. A fentiekben láttuk, hogy a metafizika számára ez az út nem járható. Azt is láttuk, hogy a metafizikai analógiái ennek ellenére a valóságra vonatkoznak. A következő bejegyzés a metafizikai ismerettel, mintegy az ismeret szempontjából foglalkozik, azt vizsgálva, hogy a nem egyértelmű, analóg fogalmak mennyiben képesek ismereteket közvetíteni.</p></div>
    </div>
    
    <div class="article">
        <div class="title">A metafizikai ismeret</div>
        <div class="categories">filozófia</div>
        <div class="summary">Az előző bejegyzésekben az analóg értelemben használt szavakról és fogalmakról volt szó. A metafizika szempontjából a legfontosabb ezek közül a létezés fogalma. A metafizika témája nem más, mint ennek a fogalomnak az elemzése, a létezésnek mint létezésnek a vizsgálata. A &#8230; <a href="https://www.matthaios.hu/a-metafizikai-ismeret/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben az analóg értelemben használt szavakról és fogalmakról volt szó. A metafizika szempontjából a legfontosabb ezek közül a létezés fogalma. A metafizika témája nem más, mint ennek a fogalomnak az elemzése, a létezésnek mint létezésnek a vizsgálata. A metafizika nem alkalmazhatja a természettudományok által is használt absztrakciót, amely által bizonyos dolgok elhagyásával jutunk egyértelmű fogalmakhoz. A létezés esetében ezt nem tehetjük meg, mert így vizsgálatainkból olyan dolgokat hagynánk ki, amelyek ugyancsak léteznek. Itt csak olyan „absztrakcióról” beszélhetünk , amely a konkrét létezőket, a létezők egy csoportját (például anyagi létezők) nem tekinti olyan értelemben kizárólagos létezőknek, hogy a létezés csak ezeket illetné meg, vagy ezek létezése azonos lenne a teljes létezéssel.</p>
<p style="text-align: justify;">A metafizikai megismerés tulajdonképpen már akkor elkezdődik, amikor felismerjük, hogy a létezés fogalma nem használható egyértelmű fogalomként. Ha ugyan is ezt tennénk, akkor vagy az ellentmondás elvét vagy pedig a sokaság és változás tapasztalatát kellene feladnunk, csak látszatnak tekintenünk. Erről volt szó a Parmenidész gondolatmeneteit cáfoló bejegyzésekben (<a href="https://www.matthaios.hu/a-letezes-analogiaja-lenyeg-es-letezes/">itt</a> és <a href="https://www.matthaios.hu/a-letezes-analogiaja-kepesseg-es-tenylegesseg/">itt</a>). A létezés mint analóg fogalom egyetlen (azaz nem több) fogalom, ez a fogalom azonban úgy vonatkozik a létezőkre, hogy a fogalomból a létezés egyetlen mozzanata sem hagyható ki. Az egység és a sokaság, az állandóság és a változás egyértelműen nem állítható ugyanarról az ellentmondás elvének megsértése nélkül. Minthogy a létezésből ezek nem zárhatóak ki, a létezés nem egyértelmű fogalom.</p>
<p style="text-align: justify;">A metafizikai megismerés &#8220;forrása&#8221; egyrészt a mindennapi tapasztalat, másrészt értelmünknek azon elvei, készségei, amelyeket első elveknek (prima principia) neveznek. Az első elvek nem valamilyen velünk született ismeretet jelentenek. A skolasztikus felfogás szerint az emberi értelem „tabula rasa”, üres tábla, nincsenek velünk született ismeretek (ideae innatae). Az első elvek inkább értelmünk olyan készségei, amelyek működni kezdenek, amikor a megismerésben érintkezésbe kerülünk a valósággal, a létezéssel. Mai szóval talán olyan „szoftverekhez” hasonlítanánk őket, amelyek önmagukban véve nem ismeretek, de amelyek működésbe lépnek a megismerés folyamán és biztosítják, hogy ismereteink értelmes ismeretek legyenek. Két ilyen alapelvről beszélhetünk. Ezek közül az első az ellentmondás, a második pedig az elégséges magyarázat elve. Az ellentmondás elve (vagy pontosabban az ellentmondás tiltásának az elve) a létezés és a nem létezés közti különbséget fejezi ki, arra hívja fel a figyelmet, hogy a létezés nem a nem-létezés. Egyik megfogalmazása szerint egyszerre valami ugyanabból a szempontból nem lehet létező és nem-létező. Az elv logikai megfogalmazása: egyszerre nem állíthatunk és tagadhatunk valamit ugyanarról, ugyanazon szempont szerint. A megfogalmazásokban fontos szerepet játszik a „szempont” szó. Az analóg fogalomnak az a sajátossága, hogy egyetlen fogalmon belül több szempont lehetséges, így elkerülhető az ellentmondás elvének megsértése.</p>
<p style="text-align: justify;">Az elégséges magyarázat elve ismeretünknek, megértésünknek valamilyen olyan hiányára utal, amely megakadályozza azt, hogy valamit minden további nélkül, „egyszerű tényként” elfogadjunk. Elégséges magyarázata nélkül nem tudunk valamit teljesen megérteni. Ezzel kapcsolatban két eset fordulhat elő. Az egyik esetben a magyarázat magában a dologban van, a másik esetben a magyarázatot a dolgon kívül kell keresni. A „kívül” szó nem feltétlenül azt jelenti, hogy a magyarázatért egy másik magában álló létezőhöz kell fordulni, sokszor arról van szó, hogy valamely összetételben az egyik összetevő magyarázhatja a másikat. Így például egy csillagászati jelenség magyarázata lehet más égitestek hatása, de a jelenséget magában az égitestben lezajló folyamatok is magyarázhatják. Az általunk tapasztalt létezésben nem találunk egyetlen létezőt sem, amely önmaga, saját léte által maga lenne saját magának az elégséges magyarázata. Az okság elve az elégséges magyarázat elvének speciális esete, ennél szűkebb elv. Az okság elve azt mondja, hogy minden változáshoz kell egy olyan létesítő ok, amely ezt a változást előidézi. (Nyilvánvaló, hogy Istenről nem lehet azt mondani, hogy ő saját maga oka, mert Istenben nincs változás, de azt lehet mondani, hogy ő saját maga magyarázata.)</p>
<p style="text-align: justify;">A sokaság és a változás tapasztalata mögött a létezők korlátozott létezése áll. A létezők létükben korlátozottak, mert egyetlen létező sem meríti ki a létezést teljesen, hiszen rajta kívül még más létezők is vannak, továbbá ő is másként létezik egy változás előtt, mint utána. Magában a létezésben azonban nincsenek meg azok a korlátok, amelyek egy konkrét létezőben megvannak. Ha ugyanis ezek a korlátok magából a létezésből fakadnának, akkor csak ez az egy dolog létezhetne, a létezés nem lehetne tágabb körű, mint ennek az egy dolognak a létezése. Van tehát valami olyan a konkrét létezőben, amely az ő létezésénél bővebb létezést az ő esetében a konkrét létező létezésére korlátozza. Egy olyan viszonyról van szó, amely a korlátozó és a korlátozott viszonya. Ennek a viszonynak, vonatkozásnak a két végpontja nem eshet egybe, ezek nem lehetnek azonosak, mert ez ellentmondás lenne. Azt kell tehát mondanunk, hogy a létezőben van egy olyan összetétel, amelynek az egyik összetevője a létezést arra korlátozza, ami a létező, a másik összetevő pedig maga a korlátozott létezés. Mint említettük, a két összetevő valóságosan különbözik egymástól, ellenkező esetben ugyanis az ellentmondás elve sérülne. Ez a két összetevő azonban nem létezik ettől az összetételtől függetlenül, ezeknek nincs önálló létük, mert egy vonatkozás két végpontjáról van szó. A fentiekben a létezés analóg fogalmának elemzése során, tapasztalatainkra és értelmünk első elveire támaszkodva így jutunk el a konkrét létező azon összetettségének a felismeréséhez, amely összetettségről már az előző bejegyzésekben is szó volt (<a href="https://www.matthaios.hu/a-letezes-analogiaja-lenyeg-es-letezes/">lényeg és létezés</a>, <a href="https://www.matthaios.hu/a-letezes-analogiaja-kepesseg-es-tenylegesseg/">képesség és ténylegesség</a>). Az összetétel első tagja, a lényeg (essentia), ami képesség (potentia), a konkrét létező létezésében korlátozza a létezés ténylegességét. A metafizikai megismerés tehát az analóg fogalom által megragadott létezésre reflektálva olyan elemekkel gazdagította ezen fogalom tartalmát, mint a lényegből és létezésből, a képességből és ténylegességből való összetétel.</p>
<p style="text-align: justify;">Az a létezés, amellyel tapasztalatunkban találkozunk, az állandó változásban tapasztalt létezés. A változásban először van a képességi létezés, ami nem ténylegesség, de képesség arra, hogy ténylegességgé váljon. Amikor alszunk megvan az a képességünk, hogy felébredésünk után gondolkozzunk. Bőrünknek megvan az a képessége, hogy a Nap sugarainak hatására barna legyen. A képesség egyben korlátozza az őt követő ténylegességet. Ezt a korlátozó-korlátozott viszonyt kiegészíthetjük még a befogadó-befogadott viszonnyal is, a képesség mintegy befogadja azt a ténylegességet, amely a képességi létezést a tényleges létezés szintjére emeli. A lényeg és a létezés, a képesség és a ténylegesség egymást feltételező, korrelatív fogalmak. A ténylegesség, a létezés fogalma azonban nem zárja ki eleve azt, hogy ez korlátozás és befogadás nélkül is létezzen. A korlátozó képességnek, lényegnek nincs értelme a korlátozott ténylegesség, konkrét létezés nélkül. A ténylegességet, a létezést sem találjuk meg tapasztalataink körében úgy, hogy ez itt önállóan, korlátozás nélkül, képesség és lényeg nélkül létezne. De mégsem tűnik lehetetlenségnek az, hogy legyen olyan ténylegesség és létezés, amely nem befogadott, amely nem korlátozott. A metafizika a tiszta létezést, a tiszta ténylegességet Istennek tulajdonítja. Isten a tiszta ténylegesség, <em>actus purus. </em>Istenben nincs meg a lényegnek és a létezésnek az a különbsége, amely a korlátozott létezésben jelen van, Isten lényege maga a létezés, Isten <em>ipsum esse,</em> maga a létezés.<em> </em>Isten létezése nem valamilyen lényeg által befogadott és korlátozott létezés, Isten <em>esse subsistens, </em>önálló létezés abban az értelemben, hogy az ő létéhez nem kapcsolódik semmilyen korlátozó, befogadó mozzanat.</p>
<p style="text-align: justify;">A skolasztikus metafizika azonban nem elégszik meg annak kimutatásával, hogy Isten létezhet, hanem azt is igazolja, hogy nemcsak lehetőségről van szó, hanem tényről. Aquinói Szent Tamás <a href="https://www.matthaios.hu/a-kozmologiai-ervek-1-resz/">öt útja</a> közvetlen tapasztalati tényekből kiindulva igazolja Isten létezését. A következő bejegyzésben Szent Tamásnak egy olyan érvelését mutatjuk be, amelyben közvetlenebbül épít azokra a metafizikai fogalmakra, amelyekről a fentiekben volt szó. Ez az érvelés nem a közvetlen tapasztalatra való hivatkozással kezdődik,  a tapasztalat közvetve van jelen, olyan tapasztalatként, amelyre a metafizikai fogalmak épülnek.</p></div>
    </div>
    
    <div class="article">
        <div class="title">Egy rövid istenérv</div>
        <div class="categories">filozófia</div>
        <div class="summary">Az előző bejegyzésekben a létezés analóg fogalmából kiindulva láttuk, hogy a bennünket körülvevő világban a létezők összetett létezők. Így például az önállóan, szubsztanciálisan létező dolgok az egymástól különböző lényeg (mibenlét, természet) és a létezés tényének (aktusának) a kettősségében léteznek. Ezek &#8230; <a href="https://www.matthaios.hu/egy-rovid-istenerv/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben a létezés analóg fogalmából kiindulva láttuk, hogy a bennünket körülvevő világban a létezők összetett létezők. Így például az önállóan, szubsztanciálisan létező dolgok az egymástól különböző lényeg (mibenlét, természet) és a létezés tényének (aktusának) a kettősségében léteznek. Ezek a létezők végesek, korlátozottak, létezésük nem öleli föl a létezés teljességét. Létezésük korlátai éppen létezésük konkrét tartalmában nyilvánulnak meg, lényegük &#8220;leszorítja&#8221; létezésüket a konkrét tartalom létezésére, lényegüktől különbözik létezésük ténye. A lényegből és a tőle különböző létezés tényéből való összetettség a dolog esetlegességére, kontingenciájára utal: a dolog létezik ugyan, de lényegéből nem következik, hogy neki léteznie kellene. Ez a tény sejtetni engedi, hogy világunknak, világunk dolgainak a létezése önmagukban véve nem teljesen értelmes, nem teljesen érthető. Aquinói Szent Tamás egyik – talán legrövidebb – istenérve ebből a lényegből és létezésből való összetettségből indul ki és jut el az egyetlen olyannak a szükségszerű létezéséhez, akiben a lényeg és a létezés ténye nem különbözik egymástól, akinek a lényege az, hogy ő létezik, aki maga a létezés. Az egyetlen, összetételtől mentes létező Isten, így a gondolatmenet Isten szükségszerű létezését állapítja meg. A gondolatmenet Szent Tamás <a href="http://www.phil-inst.hu/en/vallasfil/szoveggyujt/DEE-HU.pdf">Létezőről és a lényegrő</a>l (De ente et essentia) című könyvecskéjében található, ezt idézzük most Klima Gyula fordításában (az 5. fejezetből):</p>
<blockquote><p><span style="font-size: medium;">Nyilvánvaló tehát, hogy a létezés különbözik a mibenléttől [lényegtől], hacsak nincs olyan dolog, melynek mibenléte azonos magával a létezésével &#8230;<br />
Mármost mindazt, ami egy dologhoz járul, vagy eme dolog természetének [lényegének] princípiumai okozzák ‐ miként azt, hogy nevetni képes, az ember természetének princípiumai okozzák ‐, vagy valami külső princípium, ahogy a fényt a levegőben a Nap. De az nem lehetséges, hogy a dolog létezését maga a dolog formája vagy mibenléte okozza, úgy értem, mint ható ok, mert akkor így egy dolog önmaga ható oka lenne, és önmagát hozná létre, ami lehetetlen. Tehát szükségszerű, hogy minden olyan dolog, amelynek létezése más, mint a természete, mástól nyerje létezését. És mivel minden, ami más által van, visszavezethető mint első okra, arra, ami maga által van, ezért szükségszerű, hogy legyen egy dolog, amely minden dolog létoka, mivel ő maga csak létezés; egyébként az okok sorozatában a végtelenbe kellene mennünk, mert minden olyan dolognak, ami nem csak létezés, kell hogy legyen egy létoka, miként azt mondottuk.</span></p></blockquote>
<p style="text-align: justify;">Az érvelést megelőzően Szent Tamás igazolja, hogy ha egyáltalán van olyan dolog, amelynek lényege és a létezése között nincs különbség, akkor csak egyetlen ilyen lehet. A lényeg és a létezés közti azonosság azt jelenti, hogy az ilyen dolog létezése nem korlátozott létezés, hiszen nincs egy olyan, létezésétől különböző lényeg, amely a létezés tényét korlátozná. Az ilyen, korlátlan létezéssel rendelkező létező nyilvánvalóan különbözik minden korlátozott létezőtől, mert a korlátlanul létezés nem lehet azonos semmilyen korlátozott létezéssel. Két korlátlan létezés azonban nem lehet, mert ha ezek különböznének egymástól, akkor már nem lennének korlátlan létezők, mert a különbség következtében egyikben lenne valami olyan, ami a másikban nincs meg. Ezért legfeljebb csak egyetlen olyan dolog lehet, amelyben a lényeg és a létezés ténye megegyezik egymással. (A fenti gondolatmenet kissé különbözik Szent Tamás eredeti gondolatmenetétől, amely hasonlatként a nem, a <em>genus </em>fogalmára hivatkozik.)</p>
<p style="text-align: justify;">Maga az idézett érvelés két részre osztható. Az első részben Szent Tamás felhívja a figyelmet arra, hogy amikor valami valamihez hozzáadódik, ez valamilyen ok hatására történik. Ilyen ok lehet magának a dolognak a lényege is, amennyiben olyan hozzáadódó dologról van szó, ami a lényegből folyik, a lényegből következik. Szent Tamás klasszikus példája erre az embernek a nevetésre való képessége. De említhetnénk például az embernek a megismerésre, gondolkodásra való képességét is, ami az ember szellemi lélekből és testből való összetettségének a következménye. A létezés azonban nem lehet a lényeg folyománya, mert a létezés nem következik a tőle különböző lényegből, úgy ahogy a gondolkodás képessége az ember lényegéből. Ugyanis, ha ez így lenne, akkor valami saját létének a létrehozó oka lenne, ami lehetetlenség. Így nem marad más hátra, mint az, hogy a dolog létezésének oka a dologtól különböző, hozzá képest külső okozóból származik.</p>
<p style="text-align: justify;">Az érvelés második része az mutatja meg, hogy ez végső soron egy olyan &#8220;első ok&#8221;, amelynek a lényege maga a létezése (fentebb láttuk, hogy csak egyetlen ilyen lehet). Ha egy ilyen okságot tagadunk, akkor lényegében azt tagadjuk, hogy a dolog létezéséhez valamilyen külső létesítő okra van szükség. Ugyanis hiába tételezzük fel, hogy az összetett létesítő okok sorozata a végtelenbe mehet (regressus in infinitum), ezek így sem lehetnek teljes okai a dolog létezésének. A <em>regressus in infinitum</em> motívuma Szent Tamás több istenérvében előfordul. Ha az önmagukban elégtelen okokról az tételeznénk is fel, hogy ezek megszámlálhatatlanul sokan is vannak, ettől még nem válnak együttesen sem elégséges okká. Ha az elégtelen okok véget nem érő sorozatának bármelyik véges részsorozatát is vesszük, ezek nem eredményeznének létezést, mert ezek közül az első létezésének nem lenne elegendő oka és következésképpen egyiknek sem. Hiába növeljük a sorozatban lévő, nem teljesen elégséges okok számát, ez a tény nem fog változni. Ezen még valamilyen végtelenség feltételezése sem változtat. Ha tehát beláttuk azt, hogy a lényegből és létezésből összetett létezők létezésükhöz külső okra szorulnak, abból következik, hogy végső soron ez csak olyan ok lehet, amelynek a lényege az ő létezése. Fontos megjegyezni, hogy az okok végtelenbe nyúló sorát Szent Tamás filozófiai szempontból egyáltalán nem tartja lehetetlennek, hanem csak azt mutatja meg, hogy az okok ilyen sora sem teszi fölöslegessé azt az első okot, amelynek lényege az ő létezése. Ennek az oknak az elsősége nem azt jelenti, hogy a másodlagos okok sorában az első helyen van, hanem inkább azt, hogy a sor fölött van, okként a sor minden tagjába jelen van. Szent Tamás a világ időbeli kezdetét kinyilatkoztatott, de természetes ésszel fel nem ismerhető igazságnak tartotta.</p>
<p style="text-align: justify;">A metafizikai megismerés során elindulva az egység és a sokaság, az állandóság és a változás tapasztalatából, az első elveknek, az ellentmondás elvének és az elegendő okság elvének fényénél eljutottunk annak felismeréséig, hogy a létezés fogalma analóg fogalom és a körülöttünk lévő létezés összetett létezés. Az összetett dolgok létezése azonban csak hiányosan érthető meg egy olyan összetételektől mentes, egyszerű létezés nélkül, amelytől létezésüket kapják. Így jutunk el a metafizika csúcsára, amely a természetes istentan, a <em>theologia naturalis</em>.</p>
<p style="text-align: justify;">Az istenérvek, amelyek közül a bejegyzésben ismertetett érv csak az egyik ilyen érv (régebbi bejegyzésekben szó volt Aquinói Szent Tamás klasszikusnak számító <a href="https://www.matthaios.hu/a-kozmologiai-ervek-1-resz/">öt útjáról</a>), a körülöttünk lévő világra való reflexióból kiindulva megállapítják annak létezését, aki alapvetően más, mint ez a világ. Közte és a világ közti különbség az elképzelhető legnagyobb különbség, mert ez nem a korlátozott létezők végességéből adódó, egymás közötti különbsége, nem a képességek által korlátozott ténylegességek különbsége, hanem a korlát nélküli, végtelen létezés és a korlátozott, véges létezés közti különbség. A <em>theologia naturalis </em>az Isten létezését igazoló érvelés eredményéből kiindulva tisztázza azt, hogy egyáltalán milyen ismereteket szerezhetünk erről az Istenről és milyen tulajdonságokat állíthatunk róla. Így eljut a kinyilatkoztatás &#8220;előszobájáig&#8221;, a hitelőzményekig (preambula fidei). A kinyilatkoztatásban az az Isten szól hozzánk, akinek létét, és néhány tulajdonságát értelmünk természetes erőfeszítései által is megismerhetjük. A kinyilatkoztatásban ennek a megismerésnek a korlátait maga Isten lépi át, amikor beszél önmagáról és végül, az idők teljességében egyszülött Fiát küldi el hozzánk. Az Ige világossága így haladja meg a <em>theologia naturalis</em> korlátait. Mindezek ellenére a theologia naturalis nélkülözhetetlen a teológiában, hiszen ennek<em> </em>Istene ugyanaz, mint a kinyilatkoztatás Istene, Ábrahám, Izsák és Jézus Istene, a különbség a megismerés módjában és terjedelmében van. A filozófiát állandóan foglalkoztatta és foglalkoztatja az istenkérdés. A szélsőségesen fideista álláspont, amely szerint ezzel nem kell törődni, lehetetlenné teszi a párbeszédet. De a teológián belül is fontos szerepet játszik a <em>theologia naturalis</em><em>. </em>Minthogy a hit Istene ugyanaz, mint a <em>theologia naturalis </em>Istene, a kinyilatkoztatás értelemnek ellentmondó értelmezése nem lehet helyes. A kinyilatkoztatás értelmezésénél a <em>theologia naturali</em>s nem nélkülözhető eszköz<em>. </em>Így például a <em>theologia naturalis</em> Isten transzcendenciájáról szóló leckéjének tudomásul nem vétele olyan helytelenül antropomorf teológiai nézetek kialakulásához vezethet, amelyek Istent valamilyen értelemben a körülöttünk lévő dolgok szintjére helyezik és így elveszhet vagy meggyöngülhet a kereszténységnek az a lényeges tanítása, amely szerint Istenhez az igazi út csak a megtestesült Igén, Jézus Krisztuson keresztül vezet, mert Ő az egyetlen közvetítő Isten és az ember között.</p></div>
    </div>
    
    <div class="article">
        <div class="title">„… mindenben kísértést szenvedett, a bűntől azonban ment maradt.”</div>
        <div class="categories">krisztológia</div>
        <div class="summary">A liturgia nagyböjti szentírási olvasmányai között fontos helyet foglalnak el Jézus 40 napos böjtjéről és megkísértéséről szóló beszámolók (Mt 4, 1-11;  Mk 1, 12-13;  Lk 4, 1-13). A kísértés szó valamilyen, egyelőre bizonytalan kimenetelű döntés, választás befolyásolására vonatkozik. Maga a &#8230; <a href="https://www.matthaios.hu/mindenben-kisertest-szenvedett-a-buntol-azonban-ment-maradt/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A liturgia nagyböjti szentírási olvasmányai között fontos helyet foglalnak el Jézus 40 napos böjtjéről és megkísértéséről szóló beszámolók (Mt 4, 1-11;  Mk 1, 12-13;  Lk 4, 1-13). A kísértés szó valamilyen, egyelőre bizonytalan kimenetelű döntés, választás befolyásolására vonatkozik. Maga a „kísérlet” szó utal valamilyen bizonytalanságra: el kell végeznünk valamilyen kísérletet, annak érdekében, hogy valamiről megbizonyosodjunk. A biztos tudás esetében értelmetlen és fölösleges a kísérlet. A kísértés esetében emberi döntésről van szó, ez a döntés  pedig  lehet valamilyen rossz melletti döntés is. A kísértés a döntőt a rossz irányába próbálja befolyásolni. Ha a döntés abszolút biztos, akkor nincs értelme a kísértésnek. Persze, az emberi döntések kimenetelével kapcsolatban soha sem lehetünk annyira biztosak, mint amennyire biztosak vagyunk abban, hogy az elejtett kő leesik. Az ember döntései ugyanis szabad döntések. Emberismeretünk következtében persze bizonyos esetekben meglehetősen nagy biztonsággal meg tudjuk jósolni azt, hogy mi lesz egy döntés kimenetele, mégsem érezhetjük ezekkel kapcsolatban azt a biztonságot, amelyet például egy fizikai törvény teljesülésével kapcsolatban érezhetünk.</p>
<p style="text-align: justify;">A <a href="http://hu.wikipedia.org/wiki/Harmadik_konstantin%C3%A1polyi_zsinat">harmadik kontantinápolyi zsinat</a> szerint Jézus emberi akarata soha sincs ellentétben az isteni akarattal. Ebből következik, hogy Jézus nem követhetett el bűn, nem dönthetett a rossz mellett. Jézus bűnre való képtelensége elvi képtelenség, tehát nemcsak arról van szó, hogy tényként megállapítjuk azt, hogy Jézus életében nem követett el bűnt. Felmerül a kérdés, hogy ez nem zárja-e ki annak a lehetőségét, hogy Jézus valóságos kísértést szenvedjen. Talán a Sátán nem tudva Jézus ezen tulajdonságáról, kísértőként lépett föl, a kísértés azonban nem volt valódi. A Zsidókhoz írt levél azonban ezt írja (4, 15): „Főpapunk ugyanis nem olyan, hogy ne tudna együtt érezni gyöngeségeinkkel, hanem olyan, aki hozzánk hasonlóan mindenben kísértést szenvedett, a bűntől azonban ment maradt”. A Szentírás tehát arról beszél, hogy Jézus kísértései valódi kísértések voltak. Felmerül a kérdés, hogyan egyeztethető ez össze azzal, hogy Jézus elvileg nem követhetett el bűnt és akarata soha sem térhetett el az isteni akarattól. Nem sérül-e Jézusban emiatt a szabad választásra, döntésre való képesség. Ha ez így lenne, akkor Jézus embersége már nem lenne teljes emberség, hiszen az emberséghez hozzátartozik a szabad választásokra, döntésekre való képesség.</p>
<p style="text-align: justify;">A felvetett probléma gyökere tulajdonképpen a krisztológia egyik alapproblémája. A <a href="http://lexikon.katolikus.hu/H/h%C3%BCposztatikus%20egys%C3%A9g.html">személyi egység hittétele</a> szerint „a Fiú isteni személye az isteni és emberi természetet mint sajátját birtokolja, s azokon keresztül kifejezi magát mint valóságos Isten és valóságos ember”. Jézus Krisztus személye tehát két egymástól végtelen távolságra lévő világot fog össze, köt szoros egységbe. A Fiú, mint isteni személy nem különbözik az isteni természettől, a Fiú csak az Atyától és a Szentlélektől különbözik. Ez a személy ugyanakkor mindazzal rendelkezik, amellyel a véges emberi természet rendelkezhet. Jézus Krisztusban istenség és emberség összekeveredés nélkül van jelen, mégis istensége áthatja emberségét, anélkül, hogy embersége megszűnne emberség lenni. Amikor a krisztológia Jézus Krisztus emberi ismeretével, emberi akaratával foglalkozik, ezt a misztériumot próbálja megérteni, természetesen a teljes megértés reménye nélkül. Egy ember fogantatásakor Isten a <a href="https://www.matthaios.hu/az-ember-test-es-lelek-1-resz/">halandó test formájaként halhatlan lelket teremt</a>, és így jön létre az a személy, aki ezelőtt nem létezett. Jézus fogantatásakor nem ez történik, az ekkor teremtett, a testet megformáló emberi lélek nem egy új személy lelke lesz, hanem fölvevődik a Fiú személyébe, a keletkezett emberség a Fiú által felvett emberség lesz. Tehát a megtestesüléssel úgy kezdődik el egy ember élete, hogy ez nem jelenti egyúttal azt is, hogy egy új személy élete is elkezdődik.</p>
<p style="text-align: justify;">A Fiú személye az általa felvett emberséget olyan mértékben szentté teszi, amilyen mértékben a fölemelt emberi természet képes a szentség befogadására. A Fiú személye ugyanis nem különbözik az isteni természettől, a szentháromsági személyek csak egymástól különböznek. Jézus Krisztus mint ember tehát rendelkezik mindazzal a tökéletességgel, amellyel a Fiú személyébe felemelt emberi természet létezhet és hiányzik belőle mindaz, ami az emberi természet áteredő bűn általi megromlásának a következménye. Így hiányzik belőle az, amit a teológiai hagyomány az „értelem elhomályosodása” és az „akarat rossz felé hajlása” kifejezésekkel illet. Az ember Jézusban megvan Istennek az a színről-színre látása, amely az üdvözültek halál utáni állapotának a tulajdonsága.</p>
<p style="text-align: justify;">Ami felé az emberiség törekszik, azt Jézus már fogantatásától kezdve birtokolja: az Istennel való egység más teremtmények által soha el nem érhető módon van jelen benne a személyes egység következtében. A mennyei Jeruzsálem lakói, az üdvözültek esetében célba érkezett állapotuk a feltámadás után a feltámadt, halhatatlan test dicsőségében is megnyilvánul. Jézus földi életében azonban a célba érkezettségnek ez az állapota nem járt együtt a mennyei Jeruzsálem &#8220;polgárságával&#8221;, a feltámadt test dicsőségével. Jézus megtestesülése az emberiség áteredő bűn következményeitől sújtott történelmének keretei között történt. Ős-szüleink a bűnbeesés előtt „<a href="https://www.matthaios.hu/az-eredeti-szentseg-es-igazsag-allapota/">az eredeti szentség és épség</a>” állapotában éltek. Megkapták azokat a megszentelő kegyelmet kísérő ajándékokat is, amelyeket az emberi természet önmagában nélkülöz. Ezek az ajándékok a szenvedéstől és a haláltól való mentesség ajándékai. Jézus az emberségét teljesen átjáró kegyelem ellenére sem rendelkezett az eredeti épségnek ezekkel az ajándékaival, nem volt mentes a szenvedéstől és a haláltól. Így vitte végbe a megváltás művét. Ez az a keret is, amelyben a keresztény életét éli. A keresztségben kapott kegyelem a megváltás következtében felülmúlja az ősszülők által kapott kegyelmet, de életünket a szenvedés és a halál kíséri.</p>
<p style="text-align: justify;">Jézust tehát egyszerre jellemzi a legteljesebb egység az Atyával és büntelen létére a bűnös világban való létezés, a szenvedésnek, halálnak való alávetettség. A teológiai hagyomány ezt az állapotot a „<em>viator et comprehensor</em>” (úton lévő zarándok és célba érkezett birtokos) kifejezéssel írja le. Ez az állapot okozza azt a csak Jézusra jellemző feszültséget, amely gyötrelmek és szenvedések forrása. A világ teremtője „a tulajdonába jött, de övéi nem fogadták be” (Jn 1, 11). „Az Úr Isten neki adja atyjának, Dávidnak trónját, és uralkodni fog Jákob házán örökké, s országának nem lesz vége” (Lk 1, 32-33), de a szent városon, királyi városán kívül, a Golgota hegyén feszítik keresztre.</p>
<p style="text-align: justify;">Jézus bűn elkövetésére való képtelensége, az Atya akaratához való töretlen ragaszkodása és ezzel együtt a teljes emberi szabadsága a <em>viator et comprehensor</em><em> </em>állapot következménye. A Fiú Atyával való lényegi egysége teljesen kizárja a bűn lehetőségét. Az emberi értelem az életet, az élet fönntartását minden különösebb fontolgatás nélkül jónak tartja. Ezzel együtt a halál, a szenvedés minden különösebb megfontolás nélkül rossznak, elkerülendőnek mutatkozik. Az akaratot mégsem tudják ezek a vonzások és taszítások úgy determinálni, hogy az ember ne tudna tudatos döntéssel ezek ellen tenni. Az egyetlen, amivel szemben az akarat nem tud mást választani, az ember általános vágya a boldogság iránt. Még a legkétségbeesettebb döntés, az öngyilkosság mögött is a boldogság iránti vágy van. Az öngyilkosság azonban negatív példa arra, hogy lehetséges az élet, az élet fönntartásának jóságával szemben döntést hozni. Ilyen, de pozitív irányba mutató döntést hoz a vértanú is, amikor az élet megmaradásában lévő jót szembeállítva a hittagadásban lévő rosszal, ez ellen dönt. Az élet megtartásának igenlése, a szenvedés, a halál elutasítása lehet bizonyos szempontból jó, de egy más szempontból rossz is. Az ember szabadságának az a gyökere, hogy a csak részlegesen, csak bizonyos szempontból való jó nem képes olyan ellenállhatatlanul vonzani az akaratot, ahogyan a mágnes vonzza a vasat. Hasonlóan, a szenvedéstől, a haláltól való menekülés önkéntelensége sem abszolút olyan értelemben, hogy ez az akaratot szükségképpen meghatározná. Ennek a teljes meghatározottságnak a hiánya a szabadság. Ez a szabadság csak akkor szűnne meg, ha az ember ezeket a dolgokat nemcsak részlegesen, bizonyos szempontból látná jónak vagy rossznak, hanem abszolút értelemben, teljesen. Ebben az esetben ugyanis az akarat már teljesen meg lenne kötve. Jézus valóságos ember, ezért a fentiek rá is érvényesek. Világosan látta a halál és a szenvedés borzalmait, nem voltak ezek rejtve előle. Erről tanúskodnak az evangéliumok, amikor leírják Jézus gyötrődését a Getszemáni-kertben: „Atyám, ha akarod, kerüljön el ez a kehely! De ne az én akaratom teljesüljön, hanem a tied!” (Lk 22, 42). Tehát Jézus döntéseket hozott, és ezek a döntések valódi döntések voltak, mert az Atyával való közvetlen kapcsolata sem szüntette meg, vette el a szenvedés és a halál rossz voltát. A szenvedés és a halál önmagában rossz, ez rossz volt Jézus számára is, de az Atya és irántunk való szeretete miatt Jézus mégis ezek mellett döntött, hogy elvégezze a megváltás művét. Az emberi egzisztencia megsemmisülésének, a halálnak a küszöbén Jézus teljes valóságában megtapasztalta a halál borzalmát, ezért kiáltott fel a 21. zsoltár szavaival: „Istenem, Istenem, miért hagytál el engem”.</p>
<p style="text-align: justify;">Annak lehetetlensége tehát, hogy Jézus bűnt kövessen el vagy hogy eltérjen az Atya akaratától, nem jelenti azt, hogy Jézus embersége nélkülözte volna az emberi természet egyik alapvető tulajdonságát, a szabad döntés lehetőségét. Ez csak úgy történhetett volna meg, ha a halálban, a szenvedésben lévő rossz megszűnt volna számára rossz lenni, ezekben csak a jót látta volna. Ezek borzalmát azonban teljes mélységében átérezve döntött Isten akarata és a megváltásunk mellett. Az ellenkező döntés nem azért volt számára lehetetlen, mert emberségéből hiányzott a szabad döntés képessége, hanem éppen ezen képesség gyakorlásával döntött az Atya akaratának elfogadása, a mi megváltásunk mellett. Jézus valóságos kísértéseket szenvedett és ezeket legyőzve követte az Atya akaratát. A kísértések azonban nem az áteredő bűn következtében megromlott emberi természet gyengeségéből fakadtak, ezek igazi súlyát leginkább az az ellentét adta meg, amely a megtestesült Ige szentsége, méltósága és földi sorsa között volt.</p></div>
    </div>
    
    <div class="article">
        <div class="title">A vértanúság egysége és a keresztények megosztottsága</div>
        <div class="categories">jegyzet</div>
        <div class="summary">A keresztény vértanúk serege 2015-ben, Libiában 21 fővel gyarapodott. A 21 kopt vértanú csatlakozott azok sorához, akik Jézus Krisztus mellett életükkel tettek tanúságot. Az első vértanú, István diakónus által megkezdett sor tovább gyarapodott. Vannak idők, amikor a vértanúk kevesebben vannak, &#8230; <a href="https://www.matthaios.hu/a-vertanusag-egysege-es-a-keresztenyek-megosztottsaga/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A keresztény vértanúk serege 2015-ben, Libiában 21 fővel gyarapodott. A 21 kopt vértanú csatlakozott azok sorához, akik Jézus Krisztus mellett életükkel tettek tanúságot. Az első vértanú, István diakónus által megkezdett sor tovább gyarapodott. Vannak idők, amikor a vértanúk kevesebben vannak, vannak idők, amikor sokaknak kell életükkel tanúságot tenni. Ez a történelmi körülményektől is függ. Még a 18. századi Európában is voltak keresztény vértanúk, amint ezt a <a href="http://www.katolikus.hu/szentek/0724-395.html">francia forradalom alatt kivégzett kármelita nővérek</a> példája mutatja. A 20. század legnagyobb keresztényüldözése a Szovjetunióban volt. A szovjet hatalom a legnagyobb ortodox egyház szinte teljes hierarchiáját és papságát kiirtotta. Legfrisebb hír: kivégeztek 100 asszír keresztényt.</p>
<p style="text-align: justify;">A 21. század első évtizedeinek vértanúi közel-keleti keresztények, olyan egyházak tagjai, amelyek közül több az eredetét az apostoli korig vezeti vissza. A hagyomány szerint a kopt egyház alapítója Szent Márk evangelista volt, aki Alexandriában szenvedett vértanúságot. Olyan keresztény egyházakról van szó, amelyek ezeken a helyeken éltek szinte a kereszténység születése óta. Az első szakadások az efezusi és a kalcedoni zsinatok után történtek. A szakadások mögött krisztológiai eretenekségek voltak. A 4. és 5. század kereszténységét a krisztológiai álláspontok és az ezeket támogató területi egyházi hierarchiák, a patriarchátusok harca jellemezte. A doktrinális kérdések idönként összefonódtak egyházpolitikai, hatalmi harcokkal is. Az nesztorianizmus elitélése az efezusi zsinaton az alexandriai patriarchátus gyözelmét is hozta. A nesztorianizmus nem tekintette Jézust Istennek, hanem csak embernek, aki az Igével csak valamilyen szereteten alapuló, erkölcsi egységben van. Az igaz hitet a szent alexandriai patriarchák, Szent Atanáz (az ariánusok ellen) és Szent Cirill (a nesztorianusok ellen) védték meg. A nesztorianizmussal szemben a monfizitizmus egy másik végletes álláspontot képviselt, amely szerint Jézusnak csak egy isteni természete van, emberi természetét magába olvasztotta az isteni természet. A kalcedoni zsinat a monofizitizmust itélte el. A zsinat után is jelentős volt monofizitizmus támogatottsága (többek között) az alexandriai patriarchátus területén. Ez vezetett ahhoz a szakadáshoz, amely következtében a kalcedoni zsinathoz (és a bizánci birodalomhoz) hű melkiták elszakadtak a kalcedoni zsinatot nem vállaló koptoktól. Nem szabad elfelejtenünk azt sem, hogy a krisztológiai viták folyamán dolgozódott ki az terminológia, amelyet végül az ortodox álláspont megfogalmazásában használtak. Így a terminológiai különbségek nem minden esetben jelentettek határozott tartalmi különbségeket is. Ezért különösen fontos a tisztázó teológiai kutatás és párbeszéd az apostoli folytonosságot megőrző katolikus, bizánci, nesztoriánus és monofizita egyházak között. Lehet ugyanis, hogy a monofizitának vagy nesztorianusnak tartott egyház jelenlegi (és eredeti) álláspontja nem a klasszikus értelemben vett nesztoriánus vagy monofizita álláspont. A nesztoriánus egyházak nagy része egyébként visszatért a katolikus egyházhoz, ezek alkotják az Iszlám Állam által üldözött keresztények egy jelentős csoportját (káld szertartású katolikus egyház, elsősorban Irakban).</p>
<p style="text-align: justify;">A keleti egyházakkal kapcsolatban különösen fontos az, hogy amikor az egyházak közti egységről beszélünk, akkor azt is vegyük figyelembe, hogy az egység az időkön átívelő egység, folytonosság is, hiszen ez teremti meg a kapcsolatot Krisztus, az apostolok és közötttünk. Ennek az egységnek a megnyilvánulása az apostoli folytonossság, amely nem szakadt meg az „ősi” egyházakban, a katolikus, a bizánci, a nesztoriánus és a monofizita egyházakban. A katolikus egyház az apostoli folytonosság időkön átívelő egysége mellett még Péter és utódai hivatalának folytonosságát, egységét is vallja.</p>
<p style="text-align: justify;">A vértanúság szemmelláthatóan keresztény, nem pedig egy adott felekezethez tartozó &#8220;jelenség&#8221;. <a href="http://literaty-nazo.blogspot.hu/2015/02/melyik-isten-legkedvesebb-egyhaza.html?showComment=1424886943431#c4174351246763358603">Egy blog-bejegyzés</a> felveti a kérdést, hogy ha a felekezetekre tagoltságot szembeállítjuk a vértanúságban megmutatkozó egységgel, akkor van-e még alapja vagy jogosultsága annak, hogy valaki  kitartóan és szorosan ragaszkodjon felekezetéhez. Ezzel kapcsolatban meg kell jegyezni, hogy a keresztény megosztottság nem Jézus akarata. Úgy tűnik, mintha Jézus imáit nem hallgatta volna meg az Atya, hiszen Jézus követőinek kért egységét a szentháromsági személyek lényegi egységéhez hasonlítja (Jn 17, 21-23):</p>
<blockquote><p><span style="font-size: medium;">Legyenek mindnyájan egyek. Amint te, Atyám bennem vagy s én benned, úgy legyenek ők is eggyé bennünk, hogy így elhiggye a világ, hogy te küldtél engem. Megosztottam velük a dicsőséget, amelyben részesítettél, hogy eggyé legyenek, amint mi egy vagyunk: én bennük, te bennem, hogy így ők is teljesen eggyé legyenek, s megtudja a világ, hogy te küldtél engem, és szereted őket, amint engem szerettél.</span></p></blockquote>
<p style="text-align: justify;">Mindennapi tapasztalatunk, hogy nagyszámú keresztény felekezet létezik, néha olyan „hittételekkel” is, amelyek logikailag kizárják más felekezetek bizonyos tételeit. Nyilvánvaló, hogy ez nem Isten akarata, ez nem valamilyen természetes fejlődés következménye. Ennek a jelenségnek a gyökere a bűn, de nem kizárólag az elszakadók a bűne (jóllehet ők a felelősek közvetlenül a szakadásért). Az is nyilvánvaló, hogy az évszázadok, évezredek óta szakadásban élőket nem terheli személyes bűn. A keresztények közti szakadás, az egység hiánya tehát súlyos hiány, botrány. Hogyan lehet ezt megszüntetni? Talán az a megoldás, hogy tekintsünk el a felekezetek közti különbségektől, csak azt nézzük, ami a összeköti őket és nyilvánítsuk a köztük lévő különbségeket jelentéktelen dolgoknak? Ez a program összhangban lenne a Kant utáni európai megközelítéssel. A metafizika kora lejárt és ezt nemcsak a szoros értelemben vett metafizikára érvényes. A vallások, felekezetek hitének állításai is tekinthetők valamilyen értelemben metafizikai tételeknek. Ne engedjük tehát, hogy ezek az embereket egymástól elválasszák, hiszen ezek már a múlt dolgai! Fogadjuk el a kereszténység érzelmi, erkölcsi értékeit és tekintsünk el a doktrinális különbségektől! Ha azonban mélyebben átgondoljuk ezt a megközelítést, akkor felfedezhetjük mögötte a teremtés értelmességével, a kinyilatkoztatás valóságával szembeni alapvető kételyt. Az olyan ökumenikus törekvések, amelyek ilyesmire építenek, nem a valódi egységet szolgálják.</p>
<p style="text-align: justify;">Fel lehet azonban tenni a kérdést, ha így áll a dolog, akkor vajon le kell mondani arról az egységről, amelyért Jézus imádkozott. Nyilvánvalóan nem. Jézus imádsága a leghatékonyabb imádság az imádkozó személye miatt, aki maga az Ige. Mikor és hogyan fog akkor teljesen megvalósulni ez az egység? Nem tudjuk. Az emberre jellemző az, hogy az általa, bűnei által okozott kárt és romlást soha sem tudja önmagától maradéktalanul jóvátenni. A teljes egység Isten ajándéka lesz és megvalósulásának körülményei nem világosak előttünk. Létezik azonban a szentek egysége, amelyet az Apostoli Hitvallásban is megvallunk. Ez az egység a szentek közösségének az egysége. A régi katolikus teológia beszél a küzdő, a szenvedő és a megdicsőült egyházról. A küzdő egyház a történelemben élő, célja felé vándorló egyház. A szenvedő egyház a tisztítótűz katolikus tanítása alapján utal azokra, akik az üdvösség várományosai, de még nem méltóak Isten színről-színre látására. A megdicsőült egyház pedig az üdvözültek, a szentek közössége, amely közösségnek kiemelt csoportját alkotják a vértanuk. Tehát beszélhetünk közösségről, egységről azokkal a testvéreinkkel kapcsolatban, akiket keresztény hitükért Líbiában, Szíriában, Irakban megöltek, de ez az egység nem a katolikusok, koptok, protestánsok már itt a földön megvalósult egysége, hanem az a jövendő (és részben már megvalósult) egység, amely az üdvözültek, a szentek egysége.</p>
<p style="text-align: justify;">Körülbelül 30 évvel ezelőtt olvastam <a href="http://en.wikipedia.org/wiki/Vladimir_Solovyov_%28philosopher%29">Vlagyimir Szolovjov</a> <em>Az Antikrisztus legendája</em> című novellájának egy részletét. Azóta többször is elolvastam. Örömmel fedeztem fel, hogy az <a href="https://christianae.wordpress.com/2013/03/10/szolovjov-antikrisztus-legenda-reszlet/">interneten is megtalálható</a>. Szerintem ez egy hasznos „ökumenikus olvasmány”, rávilágít a vértanúság és az ökumené összefüggéseire.</p></div>
    </div>
    
    <div class="article">
        <div class="title">Megváltásunk műve. 1.rész</div>
        <div class="categories">krisztológia</div>
        <div class="summary">A megváltás alapvető emberi igény, mögötte az ember, az emberiség jelenlegi állapotával való elégedetlenség és valamilyen szebb jövő reménye van. Ebből az általános igényből különböző megváltástanok, szótériológiák születtek. Néhány évtizeddel ezelőtt környékünkön a megváltást hivatalosan az osztálynélküli társadalom, a kommunizmus &#8230; <a href="https://www.matthaios.hu/megvaltasunk-muve-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A megváltás alapvető emberi igény, mögötte az ember, az emberiség jelenlegi állapotával való elégedetlenség és valamilyen szebb jövő reménye van. Ebből az általános igényből különböző megváltástanok, szótériológiák születtek. Néhány évtizeddel ezelőtt környékünkön a megváltást hivatalosan az osztálynélküli társadalom, a kommunizmus ígéretében látták. Mások szerint valamilyen megváltást, szabadulást a társadalmi-technikai viszonyok fejlődése ad majd a jövőben. Egyes keleti vallások a megváltást az egyén fejlődésében, a béklyóktól való megszabadulásban látják. Mások szerint ez valamilyen (esetleg titkos) tudás megszerzését jelenti. Hitünk szerint a megváltást egy személy, Jézus Krisztus hozta el, Jézus Krisztus élete, elsősorban szenvedése és kereszthalála által vagyunk megváltottak.</p>
<p style="text-align: justify;">A megváltás titkában Isten irgalmassága és igazságossága együtt nyilvánul meg. Emberi körülményeink között az irgalmasságnak és az igazságosságnak az együttes gyakorlása nehéz, mert ez ellenkezőnek tűnő szempontok együttes figyelembevételét tételezi föl. A megváltással kapcsolatban a Szentírás a váltságdíj (görög <em>lütron</em>, latin <em>redemptio</em>) kifejezéseket használja. Ezeket a szavakat használták a rabszolgák szolgaságból való kiváltásakor is.  A megváltás szükségessége első pillanatra nehezen felfogható a 21. század emberének, sőt néha még talán a 21. század keresztényének is. A &#8220;megváltás&#8221; szó hátterében valamilyen jogi, sőt üzleti szemléletet tételeznek föl, amely mintha összeférhetetlen lenne Isten irgalmas szeretetével. A teológia egyik nagy fejezete a megváltástan, a szótériológia. A kezdetektől fogva próbálták az emberi életből, az emberi viszonyokból vett fogalmak használatával megvilágítani ezt a nagy titkot. Erre a területre különösen igaz a hit megismerésének és a teológiai megismerésnek analogikus jellege: emberi fogalmaink segítségével kell leírnunk azt, ami Istenre, Isten és az ember viszonyára vonatkozik. (A teológiai analógiával a blognak már több bejegyzése foglalkozott – <a href="https://www.matthaios.hu/az-istenrol-valo-beszed-az-analogia/">itt</a> és <a href="https://www.matthaios.hu/az-istenrol-valo-beszed-a-harmas-ut/">itt</a> – de ajánlható a témával kapcsolatban egy másik blog <a href="http://www.labjegyzetek.com/kezd337lap/megismeres">összefoglaló bejegyzése</a> is.) A teológia feladata az analóg fogalom használatának elemzése abból a szempontból, hogy mi az, ami a fogalom teremtett világban való használatában olyan hasonlóság, amely átvihető a teológiai használatra és melyek azok a vonatkozások, amelyek már nem vihetők át.</p>
<p style="text-align: justify;">A megváltás egy olyan történés, amelynek eredményeként az ember, az emberiség a reménytelen, elveszett állapotából megszabadult és egy olyan helyzetbe került, amely helyzet a remény állapota. Lényeges az is, hogy az ember önmaga nem képes ebből az állapotából szabadulni. Ez a szabadulás a megtestesült Ige, Jézus Krisztus megváltó élete, szenvedése és halála által történt meg.</p>
<p style="text-align: justify;">Az emberrel megjelent az anyagi világban egy olyan létező, amely ugyan anyagi létező, de az anyagból le nem vezethető, halhatatlan szellemi lélekkel rendelkezik. Az ember képes a megismerésre, akarata vágyódik a megismert jó után, ennek elérésére, birtoklására törekszik, mert ebben találja meg az örömöt. Az ember fel tudja ismerni, hogy ő és a körülötte lévő világ teremtmény, az egyetlen Isten teremtménye, és ez az Isten a jóság teljessége. Ez a természetes felismerés és vágyakozás nem közvetlenül, hanem a teremtményeken keresztül vezet Isten felé. Ősszüleink számára azonban Isten megnyitotta <a href="https://www.matthaios.hu/az-eredeti-szentseg-es-igazsag-allapota/">a felé vezető közvetlen utat</a> is, Isten barátságát ajánlotta fel nekik, amely barátság a próbatétel után Isten színről-színre való látásához vezetett volna. Meghívást kaptak arra boldogságra, amelyet a Korintusiakhoz írt első levél így jellemez (1 Kor 2, 9): &#8220;Szem nem látta, fül nem hallotta, emberi szív föl nem fogta, amit Isten azoknak készített, akik őt szeretik&#8221;. Az ősbűn bukásával azonban ez a meghívás <a href="https://www.matthaios.hu/az-osbun-es-az-ateredo-bun-1-resz/">úgy veszett el</a>, hogy az embernek semmi esélye sem maradt arra, hogy valaha is helyreállíthassa az eredeti állapotot. Isten ajándékát, a megszentelő kegyelmet az ember semmilyen erőfeszítése árán sem szerezheti vissza, nem érdemelheti ki. A Sátán győzelmet aratott, de már ekkor elhangzik az ősevangélium: „Ellenkezést vetek közéd és az asszony közé, a te ivadékod és az ő ivadéka közé. Ő széttiporja a fejedet, te pedig a sarkát veszed célba” (Ter 3,15). A hagyomány szerint ez az asszony Mária, a második Éva, akinek fia legyőzve a Sátánt, kiszabadította az embert reménytelen állapotából.</p>
<p style="text-align: justify;">A megváltással kapcsolatban néhány, esetleges félreértést kell tisztázni. Először is meg kell állapítanunk, hogy megváltásunk Isten szabad cselekedete, semmilyen „megváltási kötelezettség” nincs Isten részéről. Isten teremtő és világot megváltó tettei túláradó szeretetének a tettei. A Szentháromság isteni élete önmagában, teremtés és megváltás nélkül is maga a teljesség, semmilyen Istenen kívülre irányuló tett nem szükséges ehhez a teljességhez. Azt is meg kell jegyezni, hogy megváltásunk módjával kapcsolatban sincs semmilyen megkötöttség Isten részéről. Az isteni bölcsesség, irgalom és jóság szabad döntése megváltásunk és ennek módja. Maga a megváltás az a változást előidéző tett, amely az ezt megelőző megváltatlan reménytelen állapotot átviszi a megváltott állapot reménységébe. Ez a tett Isten közvetlen tette, és mint a Szentháromság minden kifelé irányuló tevékenysége, ez is a személyek egyetlen, közös tevékenysége. Ebben az egyetlen tettben azonban a szentháromsági személyek személyi sajátosságaiknak megfelelően működnek, úgy, hogy ez semmilyen módon nem bontja meg a tett, az isteni működés, az isteni lényeg egységét. Ez adja meg  a <a href="https://www.matthaios.hu/a-szentharomsag-titka-es-az-emberi-nyelv/">szentháromsági tulajdonítások</a> lehetőségének az alapját. A <a href="https://www.matthaios.hu/a-szentharomsagi-kuldesek/">szentháromsági küldésekben</a> már arról van szó, hogy a Fiú és a Szentlélek olyan vonatkozásba kerül a teremtett világgal, az emberrel, az emberiséggel, amely vonatkozás már csak az adott személy vonatkozása. Ezek a vonatkozások azonban <a href="https://www.matthaios.hu/isten-es-a-teremtes/">heterogén vonatkozások</a>. A homogén és heterogén vonatkozások közti különbségtétel a teológia központi szempontja. Teremtett világunk vonatkozásaira a homogenitás érvényesül abban az értelemben, hogy minden valóságos (nem csak értelmünkben létező) vonatkozásnak van egy valóságos inverz vonatkozása. Ha például azt mondjuk, hogy ez a fa magasabb, mint az a fa, akkor ennek a vonatkozásnak az az inverz vonatkozása, hogy az a fa alacsonyabb, mint ez a fa. Isten és a világ közti vonatkozás azonban heterogén vonatkozás. A világ teremtettként vonatkozik a teremtő Istenre. Ez a teremtés azonban Isten részéről nem jelent semmilyen valós vonatkozást. Istennek a teremtéshez nem kell kilépnie saját magából. Hasonló a helyzet a szentháromsági küldésekkel kapcsolatban is. A küldések következtében a Fiú és a Szentlélek valós vonatkozásba kerül az emberrel, a világgal, de ez nem jelenti azt, hogy ezeknek megfelelően külön, valós vonatkozások lennének a Szentháromságon belül. A Fiú Atya általi küldése, a Szentlélek Atya és Fiú általi küldése nem jelent külön, valós eredéseket, vonatkozásokat a szentháromsági <a href="https://www.matthaios.hu/a-szentharomsagi-eredesek/">eredéseken</a> és <a href="https://www.matthaios.hu/a-szentharomsagi-vonatkozasok/">vonatkozásokon</a> kívül.</p>
<p style="text-align: justify;">Az isteni bölcsesség és irgalmas szeretet a megváltást a Fiú megváltói küldetése által akarta megvalósítani. Ez a küldetés magában foglalja a megtestesülést és Jézus életét, szenvedését, halálát, föltámadását. A megváltás talán lehetséges lett volna úgy is, hogy Isten megbocsátja az őszülők és a mi bűneinket, visszafogad barátságába. A megváltásnak ebben a megvalósulásában azonban az ember, a világ bűn általi elszakadásának tényét semmi sem ellensúlyozná a világ, a teremtés, az emberiség részéről. Ilyen ellensúlyozásra egyébként a bűnös ember, emberiség nem is lenne képes. A megváltás tényleges megvalósulásában azonban a legértékesebb teremtmény, a megtestesült Ige, Jézus Krisztus szeretete, halálig tartó engedelmessége ellensúlyozza Ádám és a mi bűneink terhét. Valójában nem csak ellensúlyozásról van szó, mert Jézus Krisztus szeretete és engedelmessége végtelenül több annál, mint ami az ellensúlyozáshoz lenne szükséges. Az Ige megtestesülése által a második isteni személy alanya lesz teremtésünkben lévő homogén vonatkozásoknak. Jézus fia Máriának, Mária pedig Jézus anyja. Jézus mindnyájunk Megváltója és mindannyian az Ő megváltói műve által váltattunk meg. Ezek a vonatkozások mind a két irányban világunkban létező, valós vonatkozások, amelyek soha nem szűnnek meg, mert az Ige a megtestesülésben felvett emberségét soha nem veti le. Így a megtestesült Ige, Jézus Krisztus teremtésünk, világunk része, de egyben az a személy is, aki az Atyától öröktől fogva születik. Ezen az istenemberi létezésen alapul megváltásunk.</p>
<p style="text-align: justify;">A következő bejegyzésben tovább foglalkozunk megváltásunk művével.</p></div>
    </div>
    
    <div class="article">
        <div class="title">Megváltásunk műve. 2. rész</div>
        <div class="categories">krisztológia</div>
        <div class="summary">Az előző bejegyzésben szó volt arról, hogy az ősbűn és személyes bűneink következtében megváltásra szorulunk. Megváltásunk Isten szabad tette, Istennek semmilyen „kötelezettsége” nem volt arra, hogy bennünket megváltson. Hasonlóan Isten szabad választása volt az a mód is, ahogyan meg lettünk &#8230; <a href="https://www.matthaios.hu/megvaltasunk-muve-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben szó volt arról, hogy az ősbűn és személyes bűneink következtében megváltásra szorulunk. Megváltásunk Isten szabad tette, Istennek semmilyen „kötelezettsége” nem volt arra, hogy bennünket megváltson. Hasonlóan Isten szabad választása volt az a mód is, ahogyan meg lettünk váltva. Maga a megváltás a Szentháromság cselekedete, ez a megváltás a megtestesült Ige, Jézus Krisztus által valósult meg.</p>
<p style="text-align: justify;">A Szentírás megváltásunkkal kapcsolatban használja a görög <em>lütron, </em>„váltságdíj” szót, amely szó jelentette a rabszolgák kiváltásakor a rabszolgáért adott összeget is. Ezért megváltásunk titkának értelmi megközelítésében kiindulhatunk a rabszolga kiváltásának analógiájából. A rabszolga kiváltásában szereplő személyek: a szolga tulajdonosa, a szolga és az, aki kiváltja a szolgát. A kiváltás olyan cselekedet, amelynek eredményeként a szolga megszűnik szolga lenni, visszanyeri szabadságát. A szolgaság állapota párhuzamba állítható az ősbűn és a súlyos személyes bűneink utáni állapottal. Az előző bejegyzésben szó volt arról is, hogy önerejéből az ember nem képes ebből az állapotból kiszabadulni. Ez az állapot a rabszolgaságnál súlyosabb állapot, ez a bekövetkező kárhozat, örök halál állapota. A szolgaság állapotát az jellemzi, hogy a szolga gazdája a szolgát ebben az állapotában tarthatja, szolgájának tekintheti. <a href="http://hu.wikipedia.org/wiki/Órigenész_(exegéta)">Origenész</a> szerint a bűnös embert a Sátán tartja rabságban, ezért a váltságdíjat Krisztus a Sátánnak fizette meg. Ezt az álláspontot ebben a szélsőséges formájában elutasították, mert nem lehetett az, hogy Krisztus megváltó műve a Sátánnak járó váltságdíj kifizetése lett volna. Az ősbűn elkövetése azonban a Sátán győzelmét jelentette. A világ, az ember a Világ Fejedelmének hatalma alá került. Ez a hatalom a befolyás, a befolyások hálózatának a hatalma. Az áteredő bűn által megsérült emberi természet könnyebben enged a Sátán kísértéseinek. A Sátán hatalma azonban csak korlátozott hatalom. Nem szünteti meg az ember szabadságát, a természet törvényeit. A Sátán emberiség elleni háborújában döntő vereséget szenvedett a megváltó és halálából feltámadt Jézus Krisztussal szemben. Ennek ellenére tovább működik a történelemben Jézus Krisztus második eljöveteléig, amikor Jézus győzelme mindenki előtt nyilvánvalóvá válik és a Sátán minden hatalma megsemmisül.</p>
<p style="text-align: justify;">Az ember a Sátán befolyása alatt, de végül is saját, szabad döntése alapján jutott a bűn rabságába. Az ember rabságának fő oka saját maga, ezért nem lehet a szó szoros értelmében olyan személyről beszélni, aki mintegy fogva tartaná az embert, aki őt váltságdíj fejében szabadon engedné. Ha ez így van, akkor felmerül a kérdés, hogy milyen értelemben lehet váltságdíjról beszélni. A skolasztika hajnalán <a href="http://hu.wikipedia.org/wiki/Canterburyi_Szent_Anzelm">Canterbury Szent Anzelm</a> próbált választ adni erre a kérdésre a <em>Cur Deus homo </em>(Miért lett az Isten emberré?) című könyvében. Válasza nagy jelentőségű volt a nyugati teológia történetében. Szent Anzelm az ember rabságának külsődleges felfogását elutasítja, ehelyett arra mutat rá, hogy az ember elveszettségének forrása az ember helyzetében van. Az ember bűne alapvetően igazságtalan tett, sértés azzal az Istennel szemben, aki életének célja, aki teremtője, akinek tisztelettel tartozik. A sértés, az igazságtalanság nem fogadható el, ebbe nem lehet belenyugodni. Ezt vagy a bűnhödés vagy az elégtétel, a <em>satisfactio</em> követi.  A bűn igazságtalanságáért a bűnös ember nem tud Istennek megfelelő elégtételt adni, erre csak a bűn nélkül való Jézus Krisztus képes, aki Isten és ember. Az érett skolasztika kiigazította Anzelm elméletének félreérthető mozzanatait, és így ez egészen napjainkig a megváltás teológiájának központi részévé vált. Aquinói Szent Tamás és mások hangsúlyozták, hogy a megváltás és ennek módja Isten szabad tette, tehát ez nem „vezethető le”. Abszolút értelemben nem szükségszerű az, hogy megváltásunk úgy történt, ahogyan történt. Megváltásunk módját is szabadon választotta meg az isteni szeretet. Megváltásunk ezen módja melletti érvelés tehát nem ennek abszolút szükségszerűségét igazolja, hanem arra mutat rá, hogy ez kiemelt módon összhangban van Isten természetével, a mi elesett állapotunk valóságával. Megváltásunk jelen módja melletti érvek elsősorban úgynevezett konveniencia érvek (a latin <em>convenire</em> ige jelentése: összejönni, találkozni).</p>
<p style="text-align: justify;">Ősszüleink az <a href="https://www.matthaios.hu/az-eredeti-szentseg-es-igazsag-allapota/">eredeti szentség és igazság</a> állapotát ajándékba kapták maguk és utódaik számára. Nem arról van tehát szó, hogy ők valamivel is kiérdemelték volna ezt az ajándékot. Az eredeti szentség és igazsága állapota azonban bűnük következtében elveszett. Amit tehát érdemek nélkül, ajándékba kaptak, azt saját tetteik miatt elvesztették, mert a szentség és a bűn nem férhet össze egymással. Első pillanatra úgy tűnhet, hogy a teremtés kudarcot vallott, hiába volt Isten ajándéka, ez a bűn miatt elveszett. Még ha Isten meg is bocsátana az embernek, a bűn, az elfordulás ténye nem törlődne ki az emberiség történelméből. A történelemben történt azonban egy olyan esemény, amelynek fénye és ragyogása szinte eltünteti a bűn, az Istentől való elfordulás sötétségét. Megszületett az az ember, aki soha nem fordult el Istentől, akinek életét az Atya akaratának való engedelmesség töltötte be. Isten ajándékát az emberiség már nemcsak egyszerű ajándékként kapta vissza, hanem a megtestesült Ige érdemei, elégtétele, áldozata és az általa adott váltságdíj szerezte ezt vissza. Aquinói Szent Tamás megváltásunkkal kapcsolatban megállapítja, hogy ez Jézus Krisztus érdemei, az általa adott elégtétel, az általa bemutatott áldozat és az általa adott váltságdíj alapján történt meg (ST III q. 48).</p>
<p style="text-align: justify;">Már többször említettük, hogy megváltásunk megvalósítója, oka a Szentháromság, de megváltásunk Jézus Krisztus által történt. Jézus megváltást hozó életét, szenvedését és halálát azonban nem úgy kell elképzelnünk, mint valamilyen külsődleges teljesítményt, amelyet követően teljesedik be megváltásunk. Ez nem lehet így, mert a megváltó tettek alanya maga az Ige, aki Isten. Szent Tamás az érdem, az elégtétel, az áldozat, a váltságdíj hatékonyságát mintegy összefogva megállapítja, hogy Jézus embersége megváltásunk eszköz-oka. Különbség van a szoros értelemben vett megvalósító ok (causa efficiens) és az eszköz-ok (causa instrumentalis) között. Amikor egy szobor megvalósulásának okait vizsgáljuk, akkor  a szobrászt tekintjük annak az oknak, aki elkészíti, megvalósítja a szobrot. De az okok között ott van az a véső és kalapács is, amelyeket a szobrász az elkészítés folyamán használ. Ezek az eszközök is okai a szobornak, ezeket nevezzük eszköz-okoknak. A szobrász az eszközöket természetüknek megfelelően használja, a kalapácsot kalapácsként és nem vésőként, a vésőt vésőként és nem kalapácsként használja. Aquinói Szent Tamás szerint  Jézus emberi természete, embersége megváltásunk eszköz-oka. Minden eszköz a természetének megfelelően lehet eszköz. Így Jézus embersége a képességeivel, emberi értelmével, szabad akaratával analóg módon tekinthető eszköznek. Az emberi természet a személy tetteinek, kifejeződésének az eszköze. Megváltásunk megvalósító oka tehát a Szentháromság cselekedete, amely az Igének is cselekedete. A cselekedet teljes egységét nem megbontva, a szentháromsági személyek sajátosságaiknak megfelelően cselekednek. Ennek a cselekedetnek eszköze Jézus embersége. A szobrász esetében nem lehet azt mondani, hogy valamilyen szoros egység lenne közte és eszközei  között. Jézus embersége azonban az Ige személyébe felvett emberség, az ebből fakadó cselekedetek az Ige cselekedetei. A Szent Tamást követő tomista iskola álláspontja szerint Jézus megváltói műve tehát nem tekinthető egy olyan teljesítménynek, amely csak valamilyen elfogadás, cselekedethez képest külsődleges mozzanat alapján eredményezi megváltásunkat. (<a href="http://hu.wikipedia.org/wiki/Duns_Scotus">Boldog John Duns Scotus</a> álláspontja szerint Jézus cselekedeteinek végtelen értéke nem a cselekedetek belső tulajdonsága, ez csak abból származik, hogy Isten elfogadja ezeket.)</p>
<p style="text-align: justify;">A megváltás megadja azt a lehetőséget, hogy az ember Istenre ismét mint természetfölötti végső céljára tekintsen. A megváltás a forrása a végső cél, a Szentháromság életében való közvetlen részesedés felé vezető út kegyelmeinek, az ezt közvetítő szentségeknek, az úton lévők közössége, az Egyház életének. A megváltásban helyreáll az igazságosság is. A bűn az elképzelhető legnagyobb igazságtalanság, mert ez a teremtő Isten elleni lázadás. Ennek az igazságtalanságnak a jóvátételéhez rendelkezni kell az ehhez szükséges képességgel. Jézus rendelkezett ezzel a képességgel, mert tettei érdemszerző, végtelen értékű istenemberi tettek voltak. A bűn által elkövetett, ember által jóvátehetetlen sértést végtelen értékű istenemberi tetteivel, szenvedésével és halálával tette jóvá. Mivel Isten és ember közti viszonyról van szó, Jézus megváltó tette áldozatban, a kereszt áldozatában teljesedett be. Ez az áldozat Isten imádásának a kifejezése és a bűnökért való engesztelő áldozat. Jézus, az egyetlen közvetítő Isten és ember között, az Örök Főpap áldozatként önmagát ajánlotta fel. Ahogyan Ádám az emberiség fejének tekinthető abban az értelemben, hogy minden ember az ő ivadéka, úgy Jézus sokkal inkább az emberiség feje, mert az emberi természet benne nyerte el azt a méltóságot, hogy teremtőjének személyébe emelődjön fel. Jézus az Egyház feje, az egész emberiség feje, mert az emberek potenciálisan tagjai Egyházának. Ezért a fő érdemeinek, az általa adott elégtételnek, megváltó áldozatának hatásai kiáradnak a test tagjaira, megadva annak lehetőségét, hogy a fő kegyelmeiben a tagok részesedjenek.</p></div>
    </div>
    
    <div class="article">
        <div class="title">A „kenószisz” jelentése</div>
        <div class="categories">krisztológia</div>
        <div class="summary">Már az előző bejegyzésben említettük, hogy megváltásunk ténye és módja nem vezethető le valamilyen Istenre és ránk vonatkozó (akár még más kinyilatkoztatott) ismeretből. Isten és a világ kapcsolatát Isten oldaláról a teljes szabadság jellemzi. Az isteni szabadság messze meghaladja az &#8230; <a href="https://www.matthaios.hu/a-kenoszisz-jelentese/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Már az <a href="https://www.matthaios.hu/megvaltasunk-muve-2-resz/">előző bejegyzésben</a> említettük, hogy megváltásunk ténye és módja nem vezethető le valamilyen Istenre és ránk vonatkozó (akár még más kinyilatkoztatott) ismeretből. Isten és a világ kapcsolatát Isten oldaláról a teljes szabadság jellemzi. Az isteni szabadság messze meghaladja az emberi szabadságot. A mi szabadságunk lényegében csak azt foglalja magába, hogy boldogságunk elérése érdekében milyen eszközöket választhatunk. Istennek azonban nincs szüksége eszközökhöz ahhoz, hogy boldog legyen. Maga az isteni élet, a szentháromsági személyek élete a teljes boldogság. Ezért Istennek nem kellett teremtenie, a teremtés nem eszköz Isten számára, hogy boldog legyen. Istennek nem kellett az elbukott embert megváltania és nem kellet a megváltást Jézus halála és szenvedése által megvalósítania. Teremtésünk és megváltásunk tette és módja Isten szabad választása, amely választás mögött Isten túláradó szeretete van.</p>
<p style="text-align: justify;">Ezzel az isteni szabadsággal áll szemben az a meghatározottság, amely bizonyos értelemben rányomja a bélyegét az emberi életre. Az ember egy adott történelmi helyzetbe születik bele. Ebből a helyzetből még szabad akaratú döntéseink által sem tudunk teljesen megszabadulni. Jézus sorsát már Platón is &#8220;megjövendölte&#8221;. Állam című könyvéből sokszor idézik azt a részt, amelyben az igazságos lelkületű ember sorsáról beszél. Ez a sors a kínzás, a keresztre feszítés sorsa (361e-362a). Szinte azt mondhatnánk, hogy Jézus személyiségében már előre volt  &#8221;kódolva&#8221; a sorsa. A mi sorsunk, életutunk szabad választásunknak is a tárgya, szabadságunk még sem terjed ki arra, hogy történelmi helyzetünket, a körülöttünk lévő eseményeket, az ebből származó adottságokat teljesen mi határozhassuk meg. Jézus is bejárta az első századi zsidó vallási tanító, próféta sorsát, amely sors halálához vezetett. Felmerül a kérdés, hogy Jézus mennyire állt felette sorsának. Úgy fogadta-e el sorsát, mint valami olyan elkerülhetetlent, amely felett nincs hatalma? Ennek ellentmondani látszanak Jézus szavai: „Azért szeret az Atya, mert odaadom az életemet, hogy majd újra visszavegyem. Nem veszi el tőlem senki, magam adom oda, mert van rá hatalmam, hogy odaadjam, és van rá hatalmam, hogy visszavegyem” (Jn 10, 17-18).</p>
<p style="text-align: justify;">A modern protestáns és katolikus teológia egyik ismételten visszatérő megközelítése a Szent Pál által említett önkiüresítés, <em>kenószisz </em>(Fil 2, 6-8) olyan értelmezése, amely szerint Jézus földi életében, különösen a kereszthalálban isten-volta valamilyen „hiányt” szenvedett. A következőkben ezt a megközelítést fogjuk vizsgálni, használva <em>Thomas Joseph White</em> domonkos teológus cikkét <a class="footnote" href="https://www.matthaios.hu/feed/?paged=14#note-2038-1" id="return-note-2038-1" title="Thomas Joseph White O.P.: Kenoticism and the Divinity Of Christ crucified, The Thomist 75 (2011): 1-41"><sup>1</sup></a> is. A cikk a modern kenotikus teológiával kapcsolatban három irányzatot említ.</p>
<ol style="text-align: justify;">
<li><span style="line-height: 15px;">Az első irányzat azzal a kérdéssel foglalkozik, hogy Jézus mennyire annak tudatában fogadta el halálát, hogy ez megváltó halál. A Szentírás értelmezésének történet-kritikai iskolája (például <em>Albert Schweitzer</em>) szerint a történelmi Jézus elsősorban a végső időket, a világ közeli végét hirdető prédikátor volt. Így halálát egyáltalán nem tartotta a világot megváltó eseménynek, inkább csalódott volt az elmaradt végítélet miatt. Ezzel, a kereszténységgel lényegében ellenkező értelmezéssel szemben többen (így <a href="http://en.wikipedia.org/wiki/Wolfhart_Pannenberg">Pannenberg</a>) hangsúlyozták, hogy Jézus tisztában volt azzal, hogy az ő feladata Isten országának megvalósítása és előre látta halálát. Ez a halál Jézus Istenbe vetett bizalma miatt kapott (implicit) üdvözítő értéket minden ember számára, jóllehet ez csak a feltámadásban lett teljesen nyilvánvalóvá. Ennek a megközelítésnek az a hiánya, hogy Jézus megváltó halálával kapcsolatban szinte csak az emberségével foglalkozik. Amint az előző bejegyzésekben láttuk, a megváltás Jézus Krisztus istenemberi mivoltán alapszik. Jézus emberi cselekedeteinek megváltó értéke és hatása abban van, hogy ezeknek a cselekedeteknek az alanya az örök Ige. Az Aquinói Szent Tamást követő álláspont szerint (ellentétben a skotista állásponttal) megváltásunk cselekedeteinek értéke nem csak abban van, hogy ezeket az Atya elfogadja, hanem ezek önmagukban végtelen értékű cselekedetek, mert az Ige cselekedetei. Ezek a cselekedetek nem csak morális értelemben okai üdvösségüknek. Jézus embersége üdvösségünk eszköze Isten kezében. Jézus személye az Ige személye, Jézus emberi természete, emberi akarata az Ige személyét emberi módon kifejező természet és akarat. Az Ige isteni akarata azonos a Szentháromság egyetlen akaratával. Jézus emberi akarata tudatos összhangban van isteni akaratával, a Szentháromság közös akaratával: a mi üdvösségünkért vállalata teljesen szabadon a kereszthalált. Ezáltal válik szenvedése és halála az egész emberiségnek üdvöt hozó eseménnyé.</span></li>
<li>A kenószisz előbbi felfogásában arról volt szó, hogy Jézus Krisztus embersége mellet mintegy „visszahúzódik” istensége. A kenószisz másik modern felfogása szerint már nem csak Jézus személyét érinti ez a kiüresedés, hanem magát Istent, a Szentháromságot is. (A cikk <a href="http://en.wikipedia.org/wiki/Eberhard_Jüngel">Eberhard Jüngel</a> nevét említi ezekkel a nézetekkel kapcsolatban.) Isten Jézus kereszthalálában úgy lesz szolidáris az emberrel, az emberiséggel, hogy bizonyos értelemben lényegét, belső életét tekintve is „feladja” isteni tulajdonságait. A szenvedés, a halál valamilyen értelemben túllép a Fiú emberségén és bevonul Isten belső életébe is. Azt hiszem, első pillanatra nyilvánvaló, hogy ez a felfogás nem egyeztethető össze Isten isten-voltával, hatalmával, egyszerűségével, változatlanságával. De emellett a megközelítés mellett nehéz már a kereszthalál megváltó erejének állítását is fenntartani, mert Isten már nem áll a szenvedés, a halál felett, ezek valamilyen belső kapcsolatba kerülnek magával az isteni létezéssel. Ha következetesen végigvisszük ezt a gondolatmenetet, akkor Jézus Krisztus szenvedő és meghaló embersége már nem lehet megváltásunk eszköze Isten kezében, mert már maga Isten is bizonyos értelemben ki van téve a szenvedésnek és a halálnak.</li>
<li>A modern kenotikus teológia egy másik megközelítése Jézus feltámadásának értelmezését érinti. Az említett cikk ezzel kapcsolatban a református Karl Barth-ra és a katolikus Hans Urs von Balthasar-ra hivatkozik. Hans Urs von Balthasar teológiájában különleges jelentősége van Jézus halál utáni pokolra szállásának, amelyet Jézus Atyától való elszakadásaként értelmez. Jézus, az ártatlan elszenvedi a bűnös Istentől való elszakadása kínjainak sokszorosát, mert a pokolra szállása az Atyától való elszakadását jelenti. A feltámadásnak pedig Jézus inkább csak passzív szereplője, ellentétben azzal az elvvel, hogy üdvtörténetünk minden eseménye, így a feltámadás is, a Szentháromság, a szentháromsági személyek közös cselekedete, úgy, hogy a személyek sajátosságaiknak megfelelő működése ebben nem bontja meg a cselekedet teljes egységét. A modern kenotikus megközelítésnek itt az a problémája, hogy Jézusnak, az embernek az engedelmességét bizonyos értelemben az Atya és az Ige közti szentháromsági vonatkozás tulajdonságának tekinti. Jézus tudatos élete első pillanatától kezdve engedelmes az Atyával szemben, de ez a vonatkozás nem része az Atya és Fiú közti, belső <a href="https://www.matthaios.hu/a-szentharomsagi-vonatkozasok/">szentháromsági vonatkozásnak</a>, de illeszkedik ehhez. A belső, szentháromsági vonatkozás csak Istenben létező vonatkozás. Jézusnak, az embernek az Atya iránti engedelmessége azonban Isten  és ember közötti vonatkozás. Jézus emberi akarata tökéletesen illeszkedik isteni akaratához, a két akarat működése tökéletes összhangban van. Az emberi akarat számára ez az összhang a <a href="https://www.matthaios.hu/a-szentharomsagi-kuldesek/">küldő Atya</a> iránti szeretetet, az Atya akaratának való alárendeltséget, engedelmességet, az Atya által adott küldetéshez való teljes hűséget jelenti. Ehhez a vonatkozáshoz szükséges az első, szentháromsági vonatkozás, de az első vonatkozáshoz nem szükséges a második vonatkozás. Ha ez szükséges lenne, akkor a megtestesülés és a megváltás nem Isten szabad tette, hanem szükségszerűség lett volna.</li>
</ol>
<p style="text-align: justify;">A <em>kenószisz</em><em> </em>modern felfogása  Jézus emberségét úgy állítja előtérbe, hogy ezzel istensége a háttérbe szorul. Szerinte az istenségről való bizonyos értelemben vett lemondás éppen megváltásunk miatt van, mert ez kifejezi az Isten ember iránti szolidaritását, az emberiséghez való közelségét. Így viszont éppen a kereszt misztériuma „veszítené el erejét”, mert ez éppen azáltal válik megváltó misztériummá, hogy a kereszthalált Jézus, az istenember viseli el. Jézus döntéseinek szabadsága istenemberi szabadság. Venantius Fortunatus ókeresztény költő a 6. században írt, <em>Vexilla regis</em> kezdetű, a szenvedés idejének liturgiájában többször használt himnusza szerint <em>„regnavit a ligno Deus”</em>, „a keresztről uralkodik az Isten”. A kereszt alatt gúnyolódók (tudtukon kívül) valójában olyan lehetőségre hivatkoztak, amely valós lehetőség: „A Messiás, Izrael királya, szálljon le most a keresztről a szemünk láttára, s akkor hiszünk!” (Mk 15, 29). Jézusnak éppen istenember voltából következően hatalma volt odaadni életét és visszavenni azt (Jn 10, 17-18). Ez a szabadság a megtestesült Ige szabadsága és ez a kereszten sem szűnt meg. Nem azért nem szállt le a keresztről, mert ezt nem tehette volna meg. Ennek igazi okát Jézus elfogatásakor mondott szavai adják meg: „Vagy azt hiszed, hogy nem kérhetem Atyámat, s nem küldene tizenkét légió angyalnál is többet? De akkor hogy teljesedne be az Írás, amely szerint ennek így kell történnie?” (Mt 26, 53-54). A valamilyen hatalom használatáról való lemondás nem jelenti egyúttal azt is, hogy a hatalom és ennek ontológiai alapja megszűnik. Tulajdonképpen a kereszt alatt ugyanaz az a kísértés folytatódik, amely három évvel ezelőtt Jézus böjtje alatt, a pusztában is megjelent (Mt 4, 1-11;  Mk 1, 12-13;  Lk 4, 1-13). Jézus ugyanazzal a határozott és szabad döntéssel utasítja el ezt most is, mint annak idején a pusztában. A kereszten szenvedő Jézus emberi akarata most is tökéletes és megbonthatatlan összhangban van az isteni akarattal, amely a szentháromsági személyek egyetlen, közös akarata. Éppen az isteninek és emberinek ez az összhangja, egysége adja a megváltás minden idők, minden emberére ható erejét. Ezt a tökéletes összhangot fejezi ki az „eszköz-ok” kifejezés, amely utal a cselekvő és a cselekvés eszköze közti összhangra. Most azonban ennek az összhangnak, egységnek ontológiai alapja van, Jézus emberi természete az Ige személyének természete. A modern kenotikus teológia ezt az összhangot csak valamilyen gyengített formájában fogadja el. Valójában azonban olyan misztériumról van szó, amelyet teljesen megmagyarázni nem tudunk, de amely nem értelmetlen. A modern kenotikus teológia a megmagyarázási kísérlet érdekében az isteni természettel ellenkező dolgokat feltételezve, valamilyen értelmetlenséget visz a misztériumba.</p>
<p style="text-align: justify;">A <em>kenószisz</em>, a kiüresedés azt jelenti, hogy az Ige természetévé válik az a természet, amely a végtelen isteni természettől végtelen távolságban lévő véges emberi természet. Így az Ige emberi természete által egy olyan „térben” lesz jelen, amely nem a szentháromsági személyek végtelenül boldog közösségének, hanem az Ádám bűne utáni emberi létezésnek a „tere”. Az az Isten, aki végtelenül gyűlöli a bűnt, a bűnös megmentése érdekében úgy döntött, hogy az Ige emberi természete által abban a személyes bűnök által terhelt világban lesz jelen, ahol rá, mint emberre a szenvedés és a halál vár. Az Ige két „térben” való jelenléte kimeríthetetlen, de nem értelmetlen misztérium. Ezen misztérium által lesz Jézus Krisztus igazi és tökéletes közvetítő, főpap Isten és ember között. Azt, hogy mindez miért történik, a húsvét éjszakai liturgia éneke, az <em>Exsultet</em> így fejezi ki: „O inaestimabilis dilectio caritatis: ut servum redimeres, Filium tradidisti!” A nem könnyű magyar fordítás <a class="footnote" href="https://www.matthaios.hu/feed/?paged=14#note-2038-2" id="return-note-2038-2" title="Vasárnapi misekönyv, Róma 1964, Jávor Egon OSB fordítása"><sup>2</sup></a>: „Mily megbecsülhetetlen szerelmes szereteted: hogy szolgádat megváltsad, Fiadat adtad oda!”.</p>
<div class="footnotes"><h2 class="notes">Jegyzetek:</h2><ol><li id="note-2038-1">Thomas Joseph White O.P.: Kenoticism and the Divinity Of Christ crucified, The Thomist 75 (2011): 1-41 <a href="https://www.matthaios.hu/feed/?paged=14#return-note-2038-1">&#8617;</a></li><li id="note-2038-2">Vasárnapi misekönyv, Róma 1964, Jávor Egon OSB fordítása <a href="https://www.matthaios.hu/feed/?paged=14#return-note-2038-2">&#8617;</a></li></ol></div></div>
    </div>
    
    <div class="article">
        <div class="title">A megváltás és a feltámadás</div>
        <div class="categories">krisztológia</div>
        <div class="summary">Jézus meghalt a kereszten és ezzel az a szent emberség, amely Jézus fogantatásával kezdett el létezni, megszűnt, felbomlott. Jézus emberi lelke megszűnt testének lényegadó formájaként működni. Ez azonban nem jelentette Jézus emberi lelkének megszűnését is. Ez a lélek halhatatlan lélek &#8230; <a href="https://www.matthaios.hu/a-megvaltas-es-a-feltamadas/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Jézus meghalt a kereszten és ezzel az a szent emberség, amely Jézus fogantatásával kezdett el létezni, megszűnt, felbomlott. Jézus emberi lelke megszűnt <a href="https://www.matthaios.hu/az-ember-test-es-lelek-1-resz/">testének lényegadó formájaként</a> működni. Ez azonban nem jelentette Jézus emberi lelkének megszűnését is. Ez a lélek halhatatlan lélek és a halhatatlan lélek a halál után a testétől elválasztott lélekként, <a href="https://www.matthaios.hu/az-anima-separata-1-resz/"><em>anima separata</em></a>-ként él tovább. Ez az élet azonban nem emberi élet, mert az ember lényege a testből és lélekből való összetettség. Aquinói Szent Tamás foglalkozik azzal a kérdéssel, hogy Jézusról állítható-e az, hogy a halála és föltámadás között ember volt  (ST III q. 50 a. 4.). A kérdésre adott válasz nemleges, mert ha azt állítanánk, hogy Jézus a halála után is ember maradt, akkor tagadnánk Jézus halálának a valódiságát és ezzel tulajdonképpen emberségének valódiságát is. Az előző bejegyzésekben volt szó arról, hogy megváltásunk műve Jézus szenvedése és halála által valósult meg. Jézus szenvedése és halála azáltal vált megváltó erejűvé, hogy ezeknek alanya, az ezeket elviselő személy az Ige volt. Az a személy, aki Jézus, a szenvedést és a halált nem elkerülhetetlen sorsként viselte el,  ahogyan ezeket mi elviseljük. Esetünkben Isten akaratának az elfogadása egy külső akarat elfogadása, amellyel megpróbálunk azonosulni. Már az sem saját döntésünk volt, hogy megszülettünk. Jézus esetében Isten akaratának elfogadása nem egy külső akarat elfogadása, hiszen az Ige isteni akarata a szentháromsági személyek akarata. Ezért már születése is isteni szabad döntésének eredménye. Jézus emberi akarata szabad, emberi döntések következtében volt teljes összhangban az isteni akarattal, az Atya akaratával. Emiatt a teljes egység miatt voltak Jézus tettei végtelen érdemű, megváltó tettek. A Szent Tamást követő teológiai irányzat erre az egységre utalva mondja azt analóg értelemben, hogy Jézus szent embersége megváltásunk eszköz-oka (causa instrumentalis). Jézus halálával azonban ez az eszköz megszűnt létezni, a továbbiakban már nem működhetett eszköz-okként. Jézus, az ember mindent elvégzett, amit születésétől haláláig el kellett végeznie. Az érdemszerzés ideje a halállal lezárul és ez nem volt másként Jézus, a valóságos ember esetében sem.</p>
<p style="text-align: justify;">A halál lényege az, hogy felbomlik az ember teste és lelke közti természetes egység. Ez nem volt másként Jézus esetében sem, hiszen ő valóságos ember volt. Jézus esetében azonban van egy másik egység is, amelyet a teológia a személyes egységnek, <em>unio hypostatica</em>-nak nevez. Ez az isteni és emberi természetet összefogó egység az Ige személyében áll fenn. Szent Tamás hangsúlyozza, hogy a halál ezt az egységet nem tudta megbontani (ST III q. 50). Jézus testétől elszakadt lelke és teste nem szakadtak ki ebből az egységből, csak a lélek és a test közt lévő természetes egység szűnt meg. Jézus sírban fekvő teste ugyan megszűnt lélek által megformált test lenni, de továbbra is az Ige létezésében lévő, Ige létezése által fenntartott test maradt. Szent Tamás szerint ez a test nem volt kitéve az enyészetnek (ST III q. 51 a. 3).</p>
<p style="text-align: justify;">A halállal beállt változás után az Ige személye az elszakadt lélek, az <em>anima separata</em> személye, az ez alatt álló személy lett. Jézus ebben is az emberi sors részesévé vált, a halál büntetésének a következményét, a lélek testtől való elszakadását ártatlanul elszenvedte. Hans Urs von Balthasar szerint az Apostoli Hitvallás szavai („alászállt a poklokra”) arra utalnak, hogy Jézus elszenvedte a pokolban a kárhozottak Istentől való teljes elszakadásának kínjait. Az <a href="https://www.matthaios.hu/a-kenoszisz-jelentese/">előző bejegyzésben</a> foglalkoztunk ennek az álláspontnak a problémáival. Az alvilág, a holtak birodalma azonban a testtől elszakadt lelkek állapotára utal. Jézus emberi lelke is ebben az állapotban volt a feltámadásig. Az ószövetségi szenteknek, akik a megváltás reményében várakoztak, meghozta az evangéliumot, az örömhírt: a megváltás eredményeként számukra megnyílt a mennyek országa; a tisztítótűzben szenvedő lelkeknek pedig megadta a majd eljövendő dicsőség reményét, de semmilyen értelemben nem kerülhetett a kárhozottak állapotába. (ST III q. 52).</p>
<p style="text-align: justify;">Az Ige személyének egységében lévő emberi lélek és test természetes egységének visszaállítása, a feltámasztás isteni tett. Mint minden isteni tett, ez is a szentháromsági személyek közös tette, amely tettben a szentháromsági személyek sajátosságaik szerint cselekszenek, anélkül, hogy ezáltal megbontódna a cselekedet, a tett teljes egysége. A Szentírás a feltámadásról mint az Atya cselekedetéről (ApCsel 2, 24 és Rom 8, 11) beszél. Aquinói Szent Tamás foglalkozik azzal a kérdéssel, hogy Jézus oka-e saját feltámadásának (ST III q. 53 a. 4). Szent Tamás szerint a válasz az „igen”. Jézus testétől elvált lelke és teste kétféle egység szempontjából szemlélhető. Jézus halála nem szakította el az Ige isteni személyétől Jézus emberi lelkét és testét. Ennek az istenségnek az ereje ismét vissza tudta állítani a lélek és test közötti természetes egységet. Amennyiben azonban Jézus testét és lelkét a természetes egység szempontjából nézzük, ezek önmagukban nem képesek ismét egyesülni, ezért ebből a szempontból azt kell mondani, hogy Isten támasztotta fel Jézust.</p>
<p style="text-align: justify;">Szent Pál szerint szoros összefüggés van Jézus feltámadása és a mi feltámadásunk, megigazulásunk, üdvösségünk között. Ezzel a gondolattal találkozunk például az első korintusiakhoz írott levél feltámadásról szóló, 15. fejezetében is. Egy idézet a fejezetből (20-22): „De Krisztus feltámadt a halálból elsőként a halottak közül. Mivel egy ember idézte elő a halált, a halottak is egy ember révén támadnak fel. Amint ugyanis Ádámban mindenki meghal, úgy Krisztusban mindenki életre is kel”. Aquinói Szent Tamás Jézus feltámadása és a mi feltámadásunk között oksági kapcsolatot állít (ST III q. 56). Arisztotelész Metafizikájára hivatkozva megállapítja, hogy ami egy nemben (genus) az első, az valamilyen oka azoknak, amelyek őt követik. Jézus feltámadása minta-oka (causa exemplaris) a mi feltámadásunknak. A minta-okság mellett azonban azt is állítja, hogy Jézus feltámadása eszköz-oka is feltámadásunknak, eszközként van Jézus feltámadásának feltámadásunkat előidéző ereje. A előző bejegyzésekben többször hivatkoztunk arra, hogy a megváltás művében Jézus embersége megváltásunk eszköz-oka. Az eszköz-ok teremtett világból vett fogalma analóg értelemben alkalmazható megváltásunkra. A szobrász kalapácsa és vésője eszközként közvetíti a szobrász elképzelését és erejét a márvány, a készülő szobor felé. Az élettelen, a szobrásszal csak laza kapcsolatban lévő eszközök helyett megváltásunkban Jézus értelemmel és szabad akarattal rendelkező emberségéről van szó. A személyes egységben az emberi cselekedetek az Ige cselekedetei, aki ugyanaz a személy, mint Jézus. Az emberi cselekedetek az Ige személyét fejezik ki. A feltámadásban a megtestesüléskor felvett emberi természet a halál általi felbomlás után ismét a maga teljes épségében az Ige természete lesz. Jézus földi életében ez a felvett emberi természet ki volt téve a gyöngeségnek, szenvedésnek, a halálnak, a feltámadt emberi természeten azonban már átragyog a természet alatt álló isteni személy dicsősége. A Jézus feltámadása elsősorban az üdvözültek feltámadásának az oka. A kárhozottak csak testi értelemben vett feltámadása esetében csak testi értelemben vett okról beszélhetünk. Az Isten megváltó szeretetét elutasítók esetében a feltámadt emberi test nem az üdvözültek dicsőségét sugározza, hanem a lelki kínok mellett a testi kínok alanya is lesz.</p>
<p style="text-align: justify;">Szent Tamás a feltámadás szükségessége mellett érvelve (ST III q. 53 a. 1) érvként említi, hogy ez szükséges üdvösségünk teljessé válásához. Ez nem azt jelenti, hogy Jézus szenvedése és halála üdvösségünk szempontjából valamilyen értelemben hiányos lett volna, hanem:</p>
<blockquote><p><span style="font-size: medium;">Minthogy [Jézus] halálával értünk a rosszat elviselte, hogy megszabadítson benünket a rossztól, így feltámadása által megdicsőült, hogy a mi javunkat mozdítsa elő, ahogyan a rómaiakhoz írt levél szerint „vétkeinkért halált szenvedett, és megigazulásunkért feltámadt” (Rom 4, 25).</span></p></blockquote>
<p style="text-align: justify;">Arról van tehát szó, hogy miután Jézus a húsvét éjszakai liturgia énekének, az <em>Exsultet</em>-nek szavai szerint, „érettünk lerótta az örök Atyának Ádám tartozását és szent vérével eltörölte az első vétek adóslevelét” (Szunyogh Xavér Ferenc OSB fordítása), Ő általa történik a visszaszerzett üdvösségnek a világban és az egyénekben történő megvalósulása is. Jézus, mint Isten az Atyával és a Szentlélekkel egységben létrehozó, ható oka üdvösségünknek, a kegyelemnek, Jézus megdicsőült embersége pedig eszköz-oka és közvetítője ezeknek. Szent Tamás is említi hogy az ok hatása kifejtése érdekében valamilyen érintkezési pontot, kapcsolatot, a hatás befogadója felé való közvetítést használhat (teremtett okok esetében ez szükséges is). Az Isten és az ember közti „érintkezési pont” Jézus Krisztus, akiben az istenség és emberség a létező legszorosabb egységben, a személy egységében van együtt. Ezért szenvedése, halála és feltámadása minden idők minden (Őt befogadó) embere számára üdvösséget hozó esemény.</p></div>
    </div>
    
    <div class="article">
        <div class="title">A szentségek hatásának okai</div>
        <div class="categories">krisztológia</div>
        <div class="summary">Az előző bejegyzésekben a húsvéti eseményekkel, Jézus szenvedésével, halálával és feltámadásával foglalkoztunk. Ezek megváltásunknak, üdvösségünknek az okai. Amikor erről az okságról beszélünk, akkor a ható oknak (ma inkább csak ezt tekintik oknak) két típusát különböztetjük meg. Az egyik típusba a &#8230; <a href="https://www.matthaios.hu/a-szentsegek-hatasanak-okai/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben a húsvéti eseményekkel, Jézus szenvedésével, halálával és feltámadásával foglalkoztunk. Ezek megváltásunknak, üdvösségünknek az okai. Amikor erről az okságról beszélünk, akkor a ható oknak (ma inkább csak ezt tekintik oknak) két típusát különböztetjük meg. Az egyik típusba a tulajdonképpeni ható okok, a fő ható okok (causa efficiens principalis) tartoznak. A másik típusba tartozó okok az eszköz-okok (causa instrumentalis), amelyek  a fő ok által alkalmazva, mintegy a fő ok „kezében” eszközként járulnak hozzá a hatás megvalósulásához. A ható okság két típusának megvilágítására példaként a szobrász és eszközeinek (véső és kalapács) az együttesét használtuk. Megváltásunk, megigazulásunk, üdvösségünk <a href="https://www.matthaios.hu/a-termeszetes-es-termeszetfolotti/">természetfölötti hatás</a> eredménye, ezért ennek tulajdonképpeni értelemben vett ható oka csak Isten lehet. Isten szabad döntése alapján azonban megváltásunk, üdvösségünk Jézus Krisztus, a megtestesült Ige által valósult meg. Jézus élete, szenvedése, halála feltámadása nem csak morális értelemben, mintegy az Atya elfogadása által oka üdvösségünknek, hanem ezek a tettek már megvalósulásuk által eszköz-okok. Ennek az okságnak az alapja Jézus istenembersége, Jézus emberi tetteinek alanya a második isteni személy, az örök Ige.</p>
<p style="text-align: justify;">A megváltás ezen módjában az isteni bölcsesség mutatkozik meg, amely megváltásunkban a legmesszebbmenőkig alkalmazkodott természetünkhöz. Természetünk ugyanis olyan természet, amelyben a megismerés az érzékelhető dolgok alapján történik és amely által az ember a társadalomban, a történelemben élő lény. A megtestesülés által az Ige &#8220;közöttünk lakozott&#8221;, emberi cselekedetei által lettünk megváltva. A mi üdvösségünk Jézus feltámadása és mennybemenetele után is látható eszközökön és látható társaságon keresztül valósul meg. Az Egyház a 2. Vatikáni Zsinat <a href="http://www.katolikus.hu/zsinat/zs_03.html"><em>Lumen Gentium</em></a> kezdetű dogmatikus konstitúciójának bevezetése szerint „Krisztusban mintegy szentsége, azaz jele és eszköze az Istennel való bensőséges egyesülésnek”. Ezért az a társaság, amely mint emberi közösség az üdvösséget, Isten kegyelmét közvetíti tagjai felé, az Egyház, amely Krisztus titokzatos teste. Ez a közvetítés alapvető módon, a megfelelő szándékkal létrehozott látható és hallható jeleken, az Egyház szentségein keresztül valósul meg. A szentségek hatékonyságának a forrása a megváltás. Ezt a tényt fejezi ki a klasszikus &#8220;kép&#8221;, amely szerint a két „húsvéti” szentséget, a keresztséget és az Eucharisztiát Jézusnak a lándzsa által megnyitott oldalából kifolyó víz és vér jelképezi.</p>
<p style="text-align: justify;">A szentségek a katolikus teológia meghatározása szerint hatékony jelek (signum efficax). A trienti zsinat megfogalmazása szerint hatásuk nem függ kiszolgáltatójuk egyéni kiválóságától, szentségétől, hatásukat maguktól a szentségi jelek megvalósulásától nyerik (amennyiben nincs akadály a befogadó részéről). A trienti zsinat erre a hatásra alkalmazott kifejezése (ex opere operato) máig is választóvonal az apostoli eredetű egyházak (katolikus, bizánci, nesztoriánus és monofizita egyházak) és a protestantizmus között. (A keleti egyházak formálisan nem fogadják el a trienti zsinat dogmáit, de a szentségekkel kapcsolatban a katolikushoz hasonló álláspontot képviselnek.)</p>
<p style="text-align: justify;">A szentségek hatásának nyilván nem lehetnek fő ható okai a szentségi jelek. Ilyen ok csak Isten lehet. A teológia és a trienti zsinat értelmezése szerint nem fogadható el az okságnak az a gyengébb felfogása sem, amely szerint a szentségi jelek létrejötte csak külső feltétele Isten kegyelmet adó működésének. Ezek tehát nem csak alkalmat adnak erre (okkazionalizmus) és nem is csak arról van szó, hogy Isten ígérete alapján a jeleket Isten kegyelmet adó tevékenysége követi. Aquinói Szent Tamás ezt az elképzelést a pénz szerepével illusztrálja (ST III q. 62 a. 1). Úgy látszik, a mai bankjegyeknek már volt valamilyen elődje az középkorban is, valamilyen „ólompénz”, amelyet be lehetett váltani a király ígérete alapján igazi (feltehetően arany és ezüst) pénzre. (Persze, napjaink bankjegye az aranyfedezet megszűnése miatt már nem rendelkezik ezzel a tulajdonsággal.) Szent Tamás határozottan elutasítja ezt az elképzelést. Szerinte, amikor szentségek hatásának okait vizsgáljuk, a teljes okságot kell figyelembe venni. Mint már említettük, Szent Tamás megkülönbözteti az elsődleges ható okot és az eszköz-okot, amely eszközszerűen hat az elsődleges okozó &#8220;kezében&#8221;. Megszentelődésünk, a megszentelő kegyelem, mint az isteni természetben való részesedés (2 Pét 1, 4), csak Isten, mint fő ható ok által lehetséges. Jézus Krisztus embersége eszköz-oka megszentelődésünknek. Szent Tamás az eszköz-okoknak is két típusáról beszél (ST III q. 62 a. 5). Az egyik típus a működőtől elválasztottan ható eszköz-okok típusa. Ilyen külsődleges eszköz-ok például a szobrász kalapácsa és vésője. Ezek azonban csak a szobrász kezében működnek, az eszköz-okok második típusába tartozó okok szoros összeköttettésben vannak a fő működővel, A szobrász keze ilyen eszköz-oknak tekinthető. A szobrász keze a szobrász integráns része, belsőleg, az idegek, izmok működése által közvetíti a szobrász elképzelését, szándékát a szoborral kapcsolatban. A szentségek hatásainak okait is ebben a hármasságban kell látni. A fő ható ok a szentháromsági személyek közös működése. Jézus Krisztus embersége, emberi tettei olyan eszközként működnek, amelyek szoros egységben vannak az elsődleges okkal. Ez az egység az elképzelhető legszorosabb egység. Míg a szobrász keze mechanikusan (idegek, izmok közvetítésével) valósítja meg eszközként a szobrásznak, a szobor elsődleges okának szándékait, elképzeléseit, addig Jézus Krisztus emberi tettei nem az Ige valamilyen mechanikus közvetítéssel megvalósuló tettei. Ezek emberségének szabad tettei, amely tetteknek az alanya az Ige. A szentségi jelek már nincsenek ilyen szoros egységben az Igével, ezek azonban megszentelődésünk eszközei Jézus Krisztus kezében, amelyek hatásának magyarázatát az előbb említett hármas ok együttesen adja meg.</p>
<p style="text-align: justify;">Isten mint ható ok, Jézus Krisztus embersége mint az Igében személyes egységben lévő eszköz-ok, a szentségek, mint Jézus Krisztus kezében lévő eszközök hármasságának a figyelembevétele biztosítja azt, hogy helyesen lássuk Isten transzcendenciáját, történelemtől való függetlenségét, történelem fölöttiségét. Ugyanakkor ez a szemlélet rávilágít a megtestesülés egyedülálló jelentőségére is. Isten anélkül, hogy elvesztette volna transzcendenciáját, történelem fölöttiségét, a megtestesült Ige személyén keresztül belépett a világba, a történelembe. Jézus Krisztus, mint Isten megváltó tervének személyes eszköze 33 éven keresztül történelmünkben működött. Az Ige már soha nem válik meg az általa felvett emberi természettől, mindörökre ember marad. Feltámadásával és mennybemenetelével kilépve a halandóságnak alávetett világunkból, elsőszülöttként a halottak közül az Atya jobbján ül és nem szűnik meg szent embersége által továbbra is megszentelődésünk, üdvösségünk személyes eszköz-oka lenni. Az Újszövetség új liturgiájának örök főpapjaként „nem kézzel épített szentélybe lépett, amely a valódinak csak előképe, hanem magába a mennybe, hogy most az Isten színe előtt közbenjárjon értünk” (Zsid 9, 24). Az Egyház liturgiája nem csak a hívők közösségének imádsága, ez alapvető vonatkozásban van az Örök Főpappal, a &#8220;mennyei liturgiával&#8221;. Így ír erről a 2. Vatikáni Zsinat <a href="http://uj.katolikus.hu/konyvtar.php?h=1"><em>Sacrosanctum Concilium</em></a> kezdetű, a szent liturgiáról szóló konstitúciója (7):</p>
<blockquote>
<p style="text-align: justify;"><span style="font-size: medium;">E nagy mű végrehajtására Krisztus mindig jelen van Egyházában, kiváltképpen a liturgikus cselekményekben. Jelen van a szentmise Áldozatában, mind a papi szolga személyében, mert „az Áldozatot ugyanaz mutatja be most a papok szolgálata által, aki a kereszten önmagát feláldozta”, mind, s leginkább, az eucharisztikus színek alatt. Jelen van erejével a szentségekben, úgyhogy amikor valaki keresztel, maga Krisztus keresztel. Jelen van igéjében, mert Ő maga beszél, amikor az Egyházban a Szentírást olvassák. Végül amikor könyörög és zsoltároz az Egyház, Ő van jelen, aki megígérte: „Ahol ketten vagy hárman összegyűlnek a nevemben, ott vagyok közöttük” <em>(Mt 18,20)</em>.</span></p>
</blockquote></div>
    </div>
    
    <div class="article">
        <div class="title">Változik-e Isten tudása a teremtésről?</div>
        <div class="categories">filozófia</div>
        <div class="summary">Isten örökkévalóságának az állítása valójában valaminek a tagadása. Isten megismerésének az útjaival több bejegyzés is foglalkozott (ennek a blognak erre vonatkozó megjegyzése itt található, de ajánlható egy másik blog bejegyzése is). A negatív teológia minden olyan tulajdonságot tagad Istenről, amely &#8230; <a href="https://www.matthaios.hu/valtozik-e-isten-tudasa-a-teremtesrol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Isten örökkévalóságának az állítása valójában valaminek a tagadása. Isten megismerésének az útjaival több bejegyzés is foglalkozott (ennek a blognak erre vonatkozó megjegyzése <a href="http://www.matthaios.hu/az-istenrol-valo-beszed-a-harmas-ut/">itt</a> található, de ajánlható egy másik blog <a href="http://www.labjegyzetek.com/kezd337lap/megismeres">bejegyzése</a> is). A negatív teológia minden olyan tulajdonságot tagad Istenről, amely csak teremtményről állítható. Az időnek való alávetettség csak a teremtményre lehet jellemző. Ennek tagadását az „örök”, „örökkévaló” szavakkal fejezzük ki. Ez a szó azonban félreérthető, mert jelenthet egy olyan időtartamot is, amelynek soha sincs vége. Ilyen értelemben beszélünk például az eljövendő örök életről. Isten örökkévalósága azonban nem egy olyan időtartamot jelent, amelynek nincs kezdete és nincs vége. Isten esetében az &#8220;örök&#8221; szó azt jelenti, hogy ő nincs alávetve az időnek, független az időtől. Ezért tulajdonképpen az igeidők (múlt, jelen, jövő) sem lennének használhatóak vele kapcsolatban, de nyelvünk teremtett létezésünk korlátai miatt nem lehet meg igeidők nélkül. (Megjegyezzük, hogy Istennel kapcsolatban legalkalmasabb igeidő talán még az angol nyelv egyszerű jelenideje, a <em>simple present</em> lenne, mert ez kifejezhet valamilyen időtől függetlenséget.) Hasonlóan nem használhatnánk Istennel kapcsolatban időhatározókat (előbb, később, most stb.) sem. Nyelvünk azonban rászorul ezekre még az Istenről való beszéd közben is, de a teológusnak ügyelnie kell ezek helyes értelmezésére. Az &#8220;örök jelen&#8221;, az „örök most” kifejezések kissé jobban szemléltetik Isten időtől való függetlenségét, mert ezek utalnak arra, hogy a szavakat Istennel kapcsolatban nem lehet pontosan úgy használnunk, ahogyan ezeket teremtett világunk dolgaira, jelenségeire használjuk. Az „örök jelen”, az „örök most” kifejezések ugyanis a földi használat szempontjából ellentmondásosak. A „jelen”, a „most” szavak csak a tartam nélküli pillanatra utalnak, az „örök” szó azonban soha véget nem érő időtartamot jelent. Nekünk, időben élő embereknek nehéz elképzelni az időtlenséget, az időtőtől való függetlenséget. Tulajdonképpen már maga az idő fogalma is problematikus. Szent Ágoston sokszor idézett szövege szerint: „Tehát mi az idő? Ha senki nem kérdezi tőlem akkor tudom. Ha azonban kérdezőnek kell megmagyaráznom akkor nem tudom” (Vallomások XI. könyv 14. fejezet). A mai filozófiában sokféle álláspont van az idő természetével kapcsolatban. Ezek közül most csak két, egymással szemben álló álláspontot említünk. A <a href="http://en.wikipedia.org/wiki/Presentism_(philosophy)">prezentisták</a> szerint az idő valóságos folyamat, csak azok a dolgok és események léteznek, amelyek most léteznek. A múlt már nem, a jövő még nem létezik. Az <a href="http://en.wikipedia.org/wiki/Eternalism_(philosophy_of_time)">eternalisták</a> szerint a létezés az idő minden pillanatában valóságos létezés, függetlenül attól, hogy a pillanat a múlt, a jelen vagy a jövő pillanata. Az eternalisták úgy vélik, hogy az ő álláspontjukat támogatja a relativitás elméletében alkalmazott téridő szemlélet. Eszerint az időt matematikai és fizikai szempontból ugyanolyan dimenziónak tekinthetjük, mint terünk három dimenzióját. Az így kapott négydimenziós térben egyszerűbben lehet leírni a fizika törvényeit. Ahogyan a térben haladhatok jobbra vagy balra, előre vagy hátra, felfelé vagy lefelé, úgy az idővel kapcsolatban sem létezik kitüntetett irány, a csak a jövő felé haladás. (A termodinamika második főtétele kijelőlheti az idő irányát, mert az entrópia bizonyos tulajdonságú rendszerekben nem csökkenhet, de ezzel a kérdéssel most nem foglalkozunk.) A téridő pontjai, alakzatai egyformán vannak jelen, egyformán léteznek a négydimenziós téridőben. Az idő érzete csak abból a korlátunkból fakad, hogy nem vagyunk képesek a lényegében sztatikus téridőben létező dolgokat, eseményeket egyszerre látni. Így az idő folyásának, a változásnak tapasztalata csak illúzió, nem a valóság. Ez a felfogás rokonságot mutat Parmenidész ókori filozófus változás lehetetlenségét állító álláspontjával. (Erről az álláspontról az egyik <a href="https://www.matthaios.hu/a-letezes-analogiaja-kepesseg-es-tenylegesseg/">régebbi bejegyzésben</a> volt szó.) Tehát az eternalisták szerint az időben élés tapasztalata és a téridő változatlansága közötti ellentmondás csak annak tulajdonítható, hogy mi adottságaink miatt nem látjuk az egész téridőt egyszerre, hanem az idő tengelye irányából nézve ebből csak szeletekről veszünk tudomást. A matematikus, az elméleti fizikus azonban az egész téridőt vizsgálhatja, erről fogalmazhat meg állításokat. Az ellentmondás ilyen feloldása persze kérdéseket fel, mert már maga az is változás, hogy egyszer a téridőnek egyik részét látjuk, máskor meg egy másikat.</p>
<p style="text-align: justify;"><a href="http://www.anselm.edu/Documents/Institute%20for%20Saint%20Anselm%20Studies/Abstracts/4.5.3.24_32Staley.pdf">Egyes vélemények szerint</a> a prezentista és eternalista álláspont Aquinói Szent Tamás filozófiájában egyaránt jelen van, és ez okozza azt az állítólagos következetlenséget, amely Szent Tamás Isten világról való tudásának tárgyalásában érhető tetten. Szent Tamás szerint Istennek teljes ismerete van a múltról, a jövőről és a jelenről. Isten ismerete számára tehát a dolgok, állapotaik és tulajdonságaik az időtől függetlenül jelen vannak. Szerintük Szent Tamás álláspontja feltételezi azt, hogy a változás nem valóságos, és nem igaz az, hogy ténylegesen csak a jelen létezik. Véleményüket különösen is támogatni látszik a szabad döntésekből következő jövő eseményekre vonatkozó isteni tudás módja. Bizonyos jövőben bekövetkező események nem ismerhetőek meg azokból az okozókból, akik jelenleg is léteznek. Ilyen események például azok, amelyek az ember szabad döntéseinek a következményei. Isten azonban ezeket az eseményeket is a maguk megvalósult létezésében ismeri. Tehát, mintha az idő csak látszat lenne, Isten számára minden világunkban lévő dolog, esemény egyszerre van jelen.</p>
<p style="text-align: justify;">A fentiekkel viszont ellentétben áll az, hogy Szent Tamás a világunkban lévő változást valóságosnak tartja, filozófiájának alapja a lehetőség, képesség, <a href="https://www.matthaios.hu/a-letezes-analogiaja-kepesseg-es-tenylegesseg/">potencialitás megkülönböztetése a ténylegességtől</a>, a bekövetkezett megvalósulástól. A változás nem más, mint valamilyen potencialitásnak a megvalósultságba való átmenete. A változások valósága tehát feltételezi az olyan vonatkozások létezését, mint például az &#8220;előtte&#8221; és &#8220;utána&#8221;, &#8220;korábban&#8221; és &#8220;később&#8221; vonatkozása. Az Arisztotelészt és Szent Tamást követő iskola azonban nem tekinti az időt valamilyen valóságosan létező folyamnak (mint például Newton). Az idő, a múlt, a jelen, a jövő fogalma az időben létező értelemben kialakuló dolgok, de ezeknek alapjuk a megismerőtől függetlenül, valóságosan létező változások és az ezek közötti valóságos vonatkozások. Szent Tamásnak a változások realitásával kapcsolatos álláspontja tehát ellentétesnek látszik az isteni megismeréssel kapcsolatban vallott, eternalista álláspontjával. Jogos azt a kérdést is föltenni, hogy az időben valóságosan változó dolgokról lehet-e egyáltalán változatlan ismeret.</p>
<p style="text-align: justify;">Egyik <a href="https://www.matthaios.hu/isten-es-a-teremtes/">régebbi bejegyzésben</a> volt szó Isten és a világ közti viszonyról, vonatkozásról. Ez a vonatkozás nem homogén, hanem heterogén vonatkozás. A világ Istenhez való vonatkozása valóságos vonatkozás, a világ teljesen Istentől függ. Ugyanakkor Istennek a világhoz való vonatkozása csak értelmünk által létrehozott, úgynevezett logikai vonatkozás. Isten semmiben sem függ a világtól. Amikor például a „teremtő” szóval Istennek a világhoz való teremtői vonatkozását jelöljük, akkor ezzel nem Istennek egy világhoz való valóságos vonatkozását állítjuk, hanem a világnak, mint teremtménynek Istenhez való valóságos vonatkozásának a csak logikai, inverz vonatkozásáról beszélünk. Az Isten és a világ közti heterogén vonatkozás utal a teremtés titkának felfoghatatlanságára, Isten transzcendenciájára, ugyanakkor azonban ez a fogalom mentes az ellentmondástól, mert itt nem a világunkban megtapasztalt okságról van szó, hanem Isten transzcendens okságáról.</p>
<p style="text-align: justify;">A teológus számára különösen fontos heterogén vonatkozás segít a fenti dilemma megoldásában is. Isten világról való ismeretével kapcsolatban bizonyos értelemben véve helyes az eternalista megközelítés. Ez a megközelítés azonban, helyesen értelmezve, nem zárja ki a változások valódiságát. A változások és Isten ezekről való ismerete a létezés két, egymástól végtelen távolságra lévő rendjében van. Míg a változások teremtett világa teljes mértékben függ Istentől, Isten semmilyen értelemben nem függ ettől a világtól. A teremtés oka Isten teremtő eszméi és az isteni akarat választása. Isten teljesen ismeri önmagát, és ezen ismeret magában foglalja azt is, hogy hogyan, milyen módon lehetséges az isteni tökéletesség mintájára Istentől különböző, korlátozott létezés. Az isteni akarat egy lehetőség melletti választásának az eredménye a teremtés. Istennek tehát nem kellett magából kilépnie azért, hogy világunk létrejöjjön. Hasonlóan nincs szükség ahhoz sem semmilyen külső hatásra, kilépésre, hogy Isten ezt a világot átfogóan és a legkisebb részletekbe menően ismerje. A teremtett világban lévő dolgok létrejönnek és elpusztulnak, tulajdonságaik változnak. Ez azonban nem jelenti például azt, hogy, amikor valami létrejön, akkor ez megjelenik az isteni ismeret új tárgyaként. Az időtől független isteni ismeret alapja nem a világ tárgyairól érkező információ, hanem az örök teremtő eszmék. Ezek azonban változatlanok, a világ története ezekben az eszmékben változatlanul van jelen, jóllehet ez a történet a változások története. Az, hogy mi történik a teremtésben, teljes egészében Isten teremtő eszméitől függ, de a teremtő eszmék semmilyen mértékben nem függnek a világ történeseitől. Isten nincs vonatkozásban a világ történéseivel, jóllehet a világ történései teljesen tőle függnek. Az Isten és a világ közti vonatkozás heterogén volta tehát biztosítja azt, hogy a világ változásainak valósága és az ezekről való isteni ismeret változatlansága ne kerüljenek egymással ellentmondásba.</p>
<p style="text-align: justify;">A teológus számára különösen fontosak a fentihez hasonló gondolatmenetek, mert az isteni transzcendencia ismeretében lehet valamit megsejteni Isten felfoghatatlan szeretetéből, amelynek következtében az örök Ige megtestesült, a változó világba jött  és meghalt értünk, hogy el ne vesszünk.</p></div>
    </div>
    
    <div class="article">
        <div class="title">A természetes istenismeret. 1.rész</div>
        <div class="categories">filozófia</div>
        <div class="summary">Az 1. Vatikáni zsinat Dei Filius dokumentuma (DH 3004) a természetes istenismeretről (ezzel a témával már több régebbi bejegyzés is foglalkozott) ezt írja: [Az] Anyaszentegyház hiszi és tanítja, hogy Isten, aki minden dolog kezdete és vége, a teremtett dolgokból az emberi ész természetes világosságával biztosan &#8230; <a href="https://www.matthaios.hu/a-termeszetes-istenismeret-1-resz/">Folytat&#225;s <span class="meta-nav">&#8594;</span></a></div>
        <div class="content"><p>Az 1. Vatikáni zsinat <em>Dei Filius </em>dokumentuma (DH 3004) a természetes istenismeretről (ezzel a témával már több <em><a href="https://www.matthaios.hu/az-ertelem-utjai-isten-fele/">régebbi bejegyzés</a></em> is foglalkozott) ezt írja:</p>
<blockquote><p><span style="font-size: medium;">[Az] Anyaszentegyház hiszi és tanítja, hogy Isten, aki minden dolog kezdete és vége, a teremtett dolgokból az emberi ész természetes világosságával biztosan megismerhető, mert „ami benne láthatatlan a világ teremtésétől fogva, műveiből megérthető és látható” (Róm 1,20)&#8230;</span></p></blockquote>
<p style="text-align: justify;">A megfogalmazásban lehetőségről van szó, de a lehetőség megvalósulásairól nem történik említés. A szöveget olvasva két kérdés merülhet fel. Az első kérdés az, hogy miért volt fontos 1870-ben egy ismeretelméleti lehetőséget dogma formájában megfogalmazni. Ennek a kérdésnek a megválaszolására később, egy másik bejegyzésben még visszatérünk. A fontosságra utal, hogy a fentiek úgynevezett kánon formájában is megfogalmazódtak. A kánon határozottan állítja, hogy aki nem fogadja el ezt, az nincs a Katolikus Egyházzal közösségben. A második kérdés szerteágazó kérdés, amely már túlmutat a dogma tartalmán, ez a dogmaként megfogalmazott lehetőség konkrét megvalósulásaival kapcsolatos kérdés.</p>
<p style="text-align: justify;">A fent idézett szöveg közvetlen folytatásában a kinyilatkoztatásról van szó. A zsinat a természetes istenismeretet nem egyetlen, mindenki számára kötelezően bejárandó útként említi:</p>
<blockquote><p> <span style="font-size: medium;">Eme isteni kinyilatkoztatásnak tulajdonítható&#8230;, hogy ami az emberi ész számára önmagában nem felfoghatatlan, azt az emberi nem jelenlegi helyzetében is mindenki könnyen, erős biztonsággal és minden tévelytől mentesen megismerheti.</span></p></blockquote>
<p style="text-align: justify;">Az emberi nem jelenlegi helyzetére hivatkozás az ősbűn utáni helyzetre való hivatkozás. Ezt az állapotot az emberi természet, az ember alapvető képességeinek, az értelemnek és akaratnak a sebzettsége jellemzi. Értelmünk nehézkessé válása, ismereteink egyoldalúsága, az összefüggések nem észrevétele, személyes állapotunk, a korszellem sokszor negatív hatása és még sok más tényező nehézzé tehetik azt az elmélyedést és következetességet, amely szükséges lenne az Isten felé vezető úton. Ezért az „emberi ész természetes világosságának” elhomályosulását az isteni kinyilatkoztatás fényessége ellensúlyozza. A zsinati szöveg utal azokra a titkokra is, amelyek megismerésére már a természetes értelem képtelen, amelyeket már csak hitünk érhet el.</p>
<p style="text-align: justify;">Mindezek ellenére a zsinat fontosnak tartotta hangsúlyozni, hogy a természetes értelem képes felismerni Isten létezését és bizonyos tulajdonságait. Valójában itt legtágabb értelemben véve a teremtés és a kinyilatkoztatás viszonyáról van szó. Értelmezhető-e a teremtés, a teremtett világ önmagában is vagy ez csak a kinyilatkoztatás keretében lehetséges? Ez a kérdés máig aktuális teológiai kérdés. Azt is lehetne ugyan mondani, hogy a történelem már eldöntötte a kérdést, hiszen volt tudomány a kinyilatkoztatás előtti időben is, és ma az egyetemeken tanított tudományok (természetesen a teológia kivételével) nem tekintik forrásnak a kinyilatkoztatást. A kérdést ezért leszűkítve kell feltenni: a világ kinyilatkoztatástól független értelmezése egyáltalán magában foglalhatja-e vagy szükségszerűen magában foglalja-e a világ teremtőjére vonatkozó ismereteket. Egyetlen konkrét istenérv tulajdonképpen válasz a kérdésre, mert a régi megállapítás szerint <em>ab esse ad posse valet consequentia</em>, azaz a tényből következik a tény lehetősége is. Az Isten létét kimutató gondolatmeneteket sokszor vádolják azzal, hogy következtetéseik eredményét már eleve, <em>a priori</em><em> </em>feltételezik. <em>Thomas Joseph White </em>domonkos teológus <em>Wisdom in the face of modernity </em>(Bölcsesség a modernitás korában) című könyvének éppen az a célja, hogy kimutassa, hogy az arisztotelészi alapokra építő, Aquinói Szent Tamást követő iskola megközelítése és módszere helyesen értelmezve <em>a priori</em> feltételezések nélkül jut el Isten létezésének a tényéhez és Isten bizonyos tulajdonságainak az állításához. Erre a könyvre még későbbi bejegyzéseinkben visszatérünk.</p>
<p style="text-align: justify;">Felmerülhet az a kérdés is, hogy tulajdonképpen miért olyan fontos Isten természetes ésszel való felismerhetőségének az állítása. Első válaszként hivatkozhatunk magára a kinyilatkoztatásra, amely tartalmazza azt, hogy Istenről a kinyilatkoztatáson kívül is szerezhetünk ismereteket. A Szentírás és a hagyomány alapján jelentette ki az 1. Vatikáni zsinat a dogmát. De az ember teljessége és integritása is megköveteli azt, hogy amire az ember ember voltából (természetéből) fakadó képességei irányulnak, azt ezek a képességek el is érhessék. Később lesz szó arról, hogy tapasztalatunk szerint az ember értelme és vágya a végtelenre irányul, de ez az irányultság nem talál ebben a világban neki megfelelő tárgyakat. Ha tehát nem tudna az ember a tapasztalati világból kiindulva eljutni Istenig, ezeknek a törekvéseknek méltó tárgyáig, akkor teremtéséből kifolyólag csonka, torzó, befejezetlen lenne. Az első reformátorok szerint az emberi természet annyira megromlott, hogy Istenhez csak a kinyilatkoztatás, a kereszt titka által tud eljutni. A katolikus álláspontot szerint az áteredő bűn nem pusztította le az emberi természetet, inkább az összhang felborulása általi sebzettségről beszélhetünk. Az ember természetes integritásának szükségességét támasztja alá a természetfeletti rend ingyenessége is. A kinyilatkoztatás, a megtestesülés, a megváltás és ennek következtében Istenben való életünk, Isten eljövendő színről-színre való látása ingyenes adomány, amely messze meghaladja természetes képességeinket. Istenről, Isten létezéséről viszont beszélnek a kinyilatkoztatás körén kívül is. Ennek a beszédnek a feltétele Isten valamilyen természetes megismerése lehet. Ezzel teremtődik meg az a széles közösség, amelybe minden ember beletartozik, még akkor is, ha hozzá még a kinyilatkoztatás örömhíre nem jutott el. Így válik lehetővé, hogy beszélhessünk arról, amit a klasszikus teológia hitelőzményeknek (praeambula fidei) nevez.</p>
<p style="text-align: justify;">Láttuk az előzőekben, hogy a természetes istenismerettel párhuzamosan, ezt akár helyettesítve is ott van a kinyilatkoztatásból származó ismeret. Fel lehet tenni a kérdést, hogy így vajon a természetes istenismeret csak a filozófusok, metafizikusok szakterülete-e vagy pedig ez ennél általánosabb. A válasz az, hogy ez minden ember lehetősége, anélkül, hogy különösebben járatos lenne a filozófiában, metafizikában. A különbség az, hogy a filozófiai, metafizikai típusú érvek tudományos érvek. Ezeknek egyik tulajdonsága az is, hogy minden érven kívüli, ezekhez képest <em>a priori</em> istenismeretet szisztematikusan ki kell zárniuk. Ellenkező esetben jogosan vádolják őket azzal, hogy feltételezik azt, aminek az igazolására törekednek. A nem filozófiai gondolkodásban egyszerre lehet jelen a kinyilatkoztatott és természetes ismeret, de nem egymástól elkülönülten, hanem egymással összefonódva. A kinyilatkoztató Isten, Ábrahám, Izsák, Jákob és Jézus Krisztus Istene (Pascal) egy felülről lefelé vezető irány felöl érhető el, míg a világ, saját magunk megtapasztalásából kiindulva alulról fölfelé haladunk. A két irány szigorú szétválasztása csak a filozófiai, metafizikai reflexió keretében lehetséges. Egy geometriai analógiát használva, a nem kifejezetten ilyen beállítódású hívő számára ebben a reflexióban valami olyasmi történik, mint a geometriában, amikor egy egyébként egyszerű szerkesztési feladat az által válik nehézzé, hogy a megoldásban vagy csak körzőt vagy csak vonalzót szabad használni. A filozófus számára azonban arról van szó, hogy saját tudományának elveit használva, saját tudományán belül jut el Isten létezésének belátásáig.</p>
<p style="text-align: justify;">Fontos azt is megjegyeznünk, hogy az általánosabb körű megismerésben nem valamilyen velünk született, természetünknél fogva bennünk lévő istenismeretről van szó. Ami velünk született, ami természetünknél fogva adott, az képességeinknek, értelmünknek, akaratunknak a végtelenre irányítottsága. A körülöttünk lévő világ megértése folyamán sohasem jutunk el egy olyan állapothoz, amely állapotban megértésünkkel, ismereteinkkel teljesen elégedettek vagyunk. Valaminek az okok megismerése folytán elért megértése például kihívás az okok okainak a megértésére és így tovább. Akaratunk törekvése valamilyen világunkban található jó elérésével soha nem nyugszik meg teljesen, mert ezeket a javakat nem látja minden szempontból teljes jóságnak. Abszurd és értelmetlen lenne, ha az embernek ez a saját magáról való tapasztalata nem lenne egy olyan valami létezésével megalapozva, amely már teljesen kielégítő tárgya lehet az értelem és akarat végtelenre irányuló törekvéseinek. Az erre a dinamikára alapozott istenérvek  <a class="footnote" href="https://www.matthaios.hu/feed/?paged=14#note-2109-1" id="return-note-2109-1" title="W.Norris Clarke SJ: The One and the Many, 14. fejezet"><sup>1</sup></a>komolyabb filozófiai háttér nélkül is érthetőek, viszont Isten létezésére nem utalnak azzal a szükségszerűséggel, amely a klasszikusabb érvek jellemzője. Egyébként a tudományos reflexiónak nem alávetett, „ösztönös” istenismeret nem csak az ember végtelenre irányultságból indulhat ki, hanem a körülöttünk lévő világból szerzett egyéb tapasztalatokból is (például valamilyen rend megtapasztalása, a keletkezés és elmúlás esetlegességének a megtapasztalása).</p>
<div class="footnotes"><h2 class="notes">Jegyzetek:</h2><ol><li id="note-2109-1"> W.Norris Clarke SJ: The One and the Many, 14. fejezet <a href="https://www.matthaios.hu/feed/?paged=14#return-note-2109-1">&#8617;</a></li></ol></div></div>
    </div>
    
    <div class="article">
        <div class="title">A természetes istenismeret. 2.rész</div>
        <div class="categories">filozófia</div>
        <div class="summary">Az előző bejegyzésben föltettük a kérdést, hogy miért tartotta az 1. Vatikáni zsinat fontosnak, hogy a természetes istenismeret lehetőségét dogmaként mondja ki. Ennek okát jelentős részben Immanuel Kant filozófiában véghezvitt kopernikuszi fordulatában (ő maga nevezi munkásságát ilyen fordulatnak) találhatjuk. A kanti filozófia &#8230; <a href="https://www.matthaios.hu/a-termeszetes-istenismeret-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-termeszetes-istenismeret-1-resz/">előző bejegyzésben</a> föltettük a kérdést, hogy miért tartotta az 1. Vatikáni zsinat fontosnak, hogy a természetes istenismeret lehetőségét dogmaként mondja ki. Ennek okát jelentős részben <a href="http://hu.wikipedia.org/wiki/Immanuel_Kant">Immanuel Kant</a> filozófiában véghezvitt kopernikuszi fordulatában (ő maga nevezi munkásságát ilyen fordulatnak) találhatjuk. A kanti filozófia elvileg lehetetlennek tartja a természetes istenismeretet. Az alábbiakban használjuk Thomas Joseph White domonkos teológus már az előző bejegyzésben említett könyvét <a class="footnote" href="https://www.matthaios.hu/feed/?paged=14#note-2135-1" id="return-note-2135-1" title="Thomas Joseph White: Wisdom in the face of modernity, Sapientia Press"><sup>1</sup></a> is.</p>
<p style="text-align: justify;">A felvilágosodás korának két fő filozófia irányzata, az <a href="http://hu.wikipedia.org/wiki/Empirizmus">empirizmus</a> és a <a href="http://hu.wikipedia.org/wiki/Empirizmus">racionalizmus</a> megbontották az érzékelésnek és az értelmi felfogásnak azt az egységét, amely a skolasztikus ismeretelméletet jellemezte. (Ezzel több régebbi bejegyzés is foglalkozott, például <a href="https://www.matthaios.hu/a-tomista-es-a-transzcendentalis-ismeretelmelet-1-resz/">itt</a> és <a href="https://www.matthaios.hu/a-megismeres-folyamata-nagyon-rovid-osszefoglalo/">itt</a>.) Az empirizmus az emberi megismerést az érzékelésre, a racionalizmus viszont értelmünk velünk született formáira, elveire, az ezekre építő (sokszor matematikai jellegű) levezetésekre akarta visszavezetni. A két ellentétesnek látszó irányzat összeegyeztetésére Kant egy zseniálisnak mondható rendszert alkotott. De ez a zseniálisnak tűnő rendszer sem állította vissza a középkori egységet, hanem inkább csak kijelöli a két álláspont &#8220;jogos&#8221; területeit, az egység valóságos alapjával kapcsolatban feltett kérdést pedig értelmetlennek nyilvánítja. Kant szerint az emberi megismerés kiindulása az érzéki adatok, de ami ezeket az emberi megismerés tárgyává teszi, az már nem az érzéki adatokból származik, hanem értelmünk <em>a priori</em> &#8220;formái&#8221; rendezik, formálják az adatokat emberi ismeretté. Az emberi ismeretek igazi tárgya nem lehet más, mint az értelem öntőformái által ismeretté formált empirikus adatok. Magáról a megismerésünkről, a megismerő alany struktúráiról nem beszélhetünk tárgyi ismeretként, ezek a transzcendentális reflexióban tárgyi ismereteink feltételeként jelennek meg. A metafizika, a természetes istenismeret azért tévút, mert itt olyan tárgyi ismeretekről lenne szó, amelyek nem az értelem által megismerésünk tárgyává formált empirikus adatokként tárgyak. Ezekben inkább arról van szó, hogy a megismerés megismerő alanyban lévő, <em>a priori</em> feltételeit próbálják a megismerés igazi tárgyaként kezelni. Maga Kant három regulatív, szabályozó <em>a priori</em> eszmét említ, amelyek valamilyen teljességre irányítanak. Ez a teljesség azonban nem megismerésünk tárgyaként jelenlévő teljesség, hanem itt csak az ész teljesség felé irányító útmutatásairól van szó. Ezek az eszmék: a világ, a lélek és az Isten eszméje. Isten tehát az ész eszméje, amely eszme azonban nem lehet valóságos ismeret tárgya, így értelmetlen tőlünk független létezéséről beszélni. A metafizika sem ad reális ismereteket, a metafizikában használt fogalmak is értelmünk alkotásai, amelyek feladata mindössze az empirikus adatok rendszerezése, formába öntése, ami által ezek megismerésünk igazi tárgyaivá válhatnak. Az okság metafizikai fogalmára is igaz ez, ez sem alkalmazható az érzéki adatok területén kívül. Ezért az okság fogalmának segítségével semmilyen igazi lehetőség nincs ezen terület elhagyására és olyan külső létezőig való eljutásra, amelynek létezését nem jellemzi az érzékelhetőség.</p>
<p style="text-align: justify;">Kant filozófiájának óriási hatása volt az európai gondolkodásra.  Ez ma is tart és ez alól a hatás alól katolikus filozófusok, teológusok sem mentesek. Többek között ezért is tartotta szükségesnek az 1. Vatikáni zsinat, hogy Isten természetes ésszel történő megismerésének a lehetőségét hangsúlyozza.</p>
<p style="text-align: justify;">Kant filozófiájának közvetlen cáfolata helyett először egy értelmünk működésével kapcsolatos alapvető tapasztalatra hívjuk fel a figyelmet. Valaminek a megértésével kapcsolatban időnként valamilyen hiányt érzünk. A dolog megértéséből valami hiányzik, ha a dolgot csak önmagában nézzük. Értelmünk nem nyugszik meg, a dologgal kapcsolatban még további kérdéseket tehetünk fel és az ezekre adott válaszok nélkül megértésünk nem lehet teljes. Ilyen hiányok felszámolásának az igényét elvek formájában is megfogalmazták. Egy tágabb megfogalmazás az elégséges magyarázat elve, a szűkebb megfogalmazás pedig az elégséges okság elve. A lényeg tulajdonképpen nem az, hogy az értelem hiányokat megszüntető törekvését elvekként megfogalmazzuk és ezekből az elvekből kiindulva valamilyen „rendszert” próbáljunk alkotni. Az elveknek a használata a fontos a mindennapi, a tudományos életben. Tulajdonképpen Kant is eszerint járt el, amikor elégtelennek érezte az emberi megismerés empirista vagy racionalista megközelítését és ezek helyett egy olyan rendszert állított fel, amely megvilágítja az emberi ismeretek alanyi feltételeit. Maga a &#8220;feltétel&#8221; szó is a hiányra utal, a dolog feltétele nélkül nem érthető meg teljesen. Értelmes dolog-e például az elégséges magyarázat elvének az önmagára alkalmazása, tehát ezen elv elégséges magyarázatának a keresése? Ha ezt tennénk, akkor soha nem jutnánk végső eredményre, ez a tevékenység a végtelenbe futna (regressus ad infinitum). Célszerűbb az emberi értelemnek a fentiekben említett hiányok felszámolására való törekvését egy olyan velünk született adottságnak tekinteni, amely nélkül értelmes tevékenység nem képzelhető el, amely nélkül az értelem működésének a dinamikája nem valósulhat meg. Ha a magyarázatok, az okok keresése következtében olyan szükségképpeni létezéshez jutunk el, amely létezésnek nem tulajdonsága az érzékelhetőség, csak ezért leállítani az értelmet, megszakítani az értelem megértésre való törekvésének dinamikáját valójában értelmetlenségnek tűnik. Az a filozófiai rendszer, amely ilyen <em>a priori</em> korlátokat állít, magát az értelmet korlátozza. A magyarázat és az okok keresése az értelemnek veleszületett adottsága, ez átfogja az egész értelmi életet.</p>
<p style="text-align: justify;">A kanti rendszerben az érzéki adatok első <em>a priori</em> formája a tér és idő szemléleti formája. Az érzéki adatok további feldolgozásának az alapja az így kialakult szemlélet. Az kanti filozófia jelentős mértékben a newton-i mechanika hatása alatt áll, ezért a tér és idő formái emlékeztetnek a newton-i abszolút térre és időre. A huszadik század fizikája megcáfolta a térnek és időnek ezt az elképzelését. Van azonban a térnél és időnél egy alapvetőbb mozzanat is, amellyel az érzéki adatok megjelenésekor értelmünk találkozik, ez pedig az, hogy valami létezik. Az értelem tehát a valósággal való találkozásban a létező valósággal találkozik. Ez a találkozás nem valamilyen <em>a priori </em>kidolgozott létfogalom keretében történik, amelyről esetleg azt lehetne állítani, hogy ez csak a megismerő alany <em>a priori </em>fogalma. Ez a kezdetben homályos fogalom a tapasztalat alapján a létezésben a sokféleség és a változás létezését is megragadja. A sokféleség és változás tényeinek megértése azonban önmagában hiányos, és ez a hiány értelmünket további működésre indítja.</p>
<p style="text-align: justify;">A metafizikával és a természetes istenismerettel kapcsolatban szokták emlegetni az ontóteológia vádját. A vád alapját abban vélik megtalálni, hogy ezek <em>a priori</em> eszmékre fogalmakra épülnek. A fentiekben láttuk, hogy Kant az istenfogalmat tulajdonképpen egy <em>a priori </em>szabályozó eszmének tekinti. Ehhez hasonlóan beszélnek <em>a priori</em><em> </em>létfogalomról is, amely fogalom terjedelmében már túlnyúlik az érzékelhető létezés körén, így valamilyen értelemben már magában foglalja azt, amit az istenérvek igazolni akarnak, Isten létezését. A létezés tapasztalata értelmünk számára valóban úgy jelenik meg, hogy ez eleve nem zárja ki azt, hogy az érzékelhető létezésen kívül lehet más valóságos, valamilyen mértékben megismerhető létezés. Magának a létezésnek a tapasztalata azonban számunkra csak az érzékelhetőséghez kötött létezés tapasztalata. Mint említettük, értelmünket éppen az ebben tapasztalt sokféleség és változás indítja a további oksági elemzésre.</p>
<p style="text-align: justify;">A következő bejegyzés az ontóteológia vádjának egy újabb megfogalmazásáról szól. Martin Heidegger az „ontótelológiát” a csak a létezővel való foglalkozása miatt a lét elfelejtésének a vádjával illeti.</p>
<div class="footnotes"><h2 class="notes">Jegyzetek:</h2><ol><li id="note-2135-1">Thomas Joseph White: Wisdom in the face of modernity, Sapientia Press <a href="https://www.matthaios.hu/feed/?paged=14#return-note-2135-1">&#8617;</a></li></ol></div></div>
    </div>
    
    <div class="article">
        <div class="title">A természetes istenismeret. 3. rész</div>
        <div class="categories">filozófia</div>
        <div class="summary">Az előző bejegyzésben Kant metafizikát, theologia naturalis-t bíráló álláspontjáról volt szó. Kant szerint ezek valamilyen ontóteológiának tekinthetők, amelynek kiindulásai az emberi értelem, ész a priori fogalmai, eszméi. Ezért ezek semmit sem mondhatnak egy érzékszerveinkkel nem megtapasztalható valóságról. Martin Heidegger álláspontja bizonyos értelemben Kant álláspontjánál &#8230; <a href="https://www.matthaios.hu/a-termeszetes-istenismeret-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-termeszetes-istenismeret-2-resz/">előző bejegyzésben</a> Kant metafizikát, <em>theologia naturalis</em>-t bíráló álláspontjáról volt szó. Kant szerint ezek valamilyen <em>ontóteológiának </em>tekinthetők, amelynek kiindulásai az emberi értelem, ész <em>a priori</em> fogalmai, eszméi. Ezért ezek semmit sem mondhatnak egy érzékszerveinkkel nem megtapasztalható valóságról. <a href="http://hu.wikipedia.org/wiki/Martin_Heidegger">Martin Heidegger</a> álláspontja bizonyos értelemben Kant álláspontjánál is szigorúbban ítéli meg a klasszikus metafizikát. (Mint az előző bejegyzésben, most is használjuk az alábbiakban Thomas Joseph White domonkos teológus már említett könyvét <a class="footnote" href="https://www.matthaios.hu/feed/?paged=14#note-2152-1" id="return-note-2152-1" title="Thomas Joseph White: Wisdom in the face of modernity, Sapientia Press"><sup>1</sup></a>.)</p>
<p style="text-align: justify;">Heidegger filozófiájában központi helyet foglal el az az ontológiai megkülönböztetés, amelyet szerinte a nyugati metafizika elfelejtett. Az úgynevezett ontológiai különbség megkülönbözteti a létezőt (<em>seiendes</em><em>) </em>magától a léttől (<em>Sein</em>). A lét a létezők alapja, és az ez iránti kérdés megválaszolása, a lét megértésére való törekvés az emberi gondolkodás legalapvetőbb célja. A létezők önmagukban való vizsgálata elvezet ettől a céltól. A klasszikus metafizika Heidegger szerint a létezőkről szól, a létezők alapját egy első, végtelen létezőben, Istenben találja meg, ezzel kikerülve az alapvető kérdést, a lét kérdését.</p>
<p style="text-align: justify;">Hogyan lehet akkor Heidegger szerint magának a létnek a megértésére eljutni? Heidegger filozófiáját és műveit nem jellemzi a fogalmak világos megközelítése, gondolatainak közlését csak bizonyos „nyelvújítás” keretében tudta megvalósítani. Szokatlan szóösszetételeket használ, aminek az eredménye egy bizonyos homály, amely nem teszi könnyűvé gondolatainak ismertetését, műveinek a fordítását. Heidegger tulajdonképpen magából az emberből indul ki, de az ember számára nem valamilyen fogalmi, lényegi meghatározottságot jelent. Az embert a jelenvaló-lét, az itt-lét (<em>Dasein) </em>jellemzi. Az embernek az a tulajdonsága, hogy számára a lét kérdés lehet, az ember képes a lét után kérdezni. A lét tehát elsősorban nem a létezőkre vonatkozó ismeretek fogalmi rendszerein keresztül ragadható meg, hanem az egyedi emberi létezés konkrétságán keresztül.  Az igazi ontológiához nem az ember lényegi tulajdonságainak, hanem a jelenvaló létét megragadó tulajdonságoknak, az egzisztenciáléknak a megragadása vezet. Ilyen egzisztenciálé például az ember világban való léte, létbedobottsága, a halál, a semmi felé haladása, időbelisége, történetisége. A továbbiakban nem foglalkozunk Heidegger filozófiájával részletesen, csak a metafizikával, a természetes istenismerettel kapcsolatos álláspontjáról lesz szó.</p>
<p style="text-align: justify;">A lét valamilyen megértését célul kitűző gondolkodás már feltételez valamit a létről. Így például azt, hogy ez nem azonos a létezőkkel, de ennek valamilyen alapként kell viszonyulnia ezekhez. A létezőkre vonatkozó „ontológiák” azonban a maga tárgyiasságukkal csak másodlagosan és ezt tulajdonképpen elfedve utalnak erre az alapra. Az ennél mélyebb utalás Heidegger szerint az egzisztenciálék elemzésén keresztül lehetséges. Az arisztotelészi-szenttamási megközelítésnek valójában szerényebb a kiindulása. Csak arról van szó, hogy a tapasztalatból kiindulva, a létezés semmiképpen sem egyértelmű, hanem analóg felfogásán keresztül, oksági vizsgálatok által jusson el a világ valamilyen megértéséig. Tehát az első lépés nem valamilyen lét, hanem a létezők megértése. Ha ez a megértés olyan értelemben teljes, hogy nem von maga után további kérdéseket, akkor a metafizika már el is érte a célját. A „lét” értelmünk fogalmaként merül fel. A létfogalom értelmünk olyan fogalma, amely minden világunkban lévő dologra, tulajdonságra, képességre, történésre alkalmazható. A skolasztikusok ezt a fogalmat az „<em>ens commune”</em> névvel jelölték. Ebből az is következik, hogy az <em>ens commune</em> mint fogalom nem alkalmazható Istenre, akivel kapcsolatban még azt sem igazoltuk, hogy egyáltalán létezik-e. A metafizika elsődleges tárgya tehát az <em>ens commune </em>által jelölt létezés, amelynek körébe egyébként soha nem tartozhat Isten létezése. Az tehát igaz, hogy a metafizika elsődlegesen világunk létezőivel, ezek létezésének elemzésével, szerkezetével foglalkozik, tehát a heidegger-i lét nem kerül ennek elsődleges látókörébe.</p>
<p style="text-align: justify;">Isten a metafizikának csak másodlagos értelemben tárgya. A világ létezői ugyanis érthetetlenek egy olyan ok nélkül, aki maga már nem szorul valamilyen másik okra. Különösen fontos az a megjegyzés, hogy ez az ok létezésében és működésében nem szorul további okra vagy okokra. Ez a tulajdonképpen negatív tulajdonság alapvetően választja el őt világunk létezőitől, annyira hogy, nem lehet őt világunk létezői közé besorolni. Ennek következtében a róla való tudásunk is csak közvetett és töredékes. Őt tehát semmiképpen nem lehet olyan értelemben létezőnek nevezni, ahogyan létezőknek nevezzük világunk létezőit. A negatív teológia helyesen jár el, amikor Istennel kapcsolatban lehetetlennek tartja, hogy róla valamilyen teremtett létezést, tulajdonságot állítsunk. A metafizika ki tudja mutatni Istenről, mint a világ létezőinek okáról, hogy rá a legteljesebb értelemben alkalmazható (fő-  és tulajdonnévként) a „Lét” szó, és hogy ez a Lét a világunkban lévő dolgok létezésének az alapja. Ugyanakkor ez az alap határozottan különbözik a „létezőktől”, világunk létezőitől. Így található meg talán Heidegger ontológiai különbségének az igazi értelme? Erre határozott válasz csak akkor lehetne adni, ha pontosabban ismernénk Heidegger homályos (talán misztikusnak is tűnő) értelmezését a létről.</p>
<p style="text-align: justify;">Az okozat tulajdonságaiból azonban következtethetünk az ok tulajdonságaira is. A negatív teológia nem engedi meg, hogy ezeket a tulajdonságokat azonos értelemben átvigyük Istenre. Valamilyen átvitel azonban mégis lehetséges, de ez az átvitel nem az egyértelműség, hanem az analógia alapján történik. Minden Isten és teremtmény közti hasonlóságot azonban végtelenül felülmúl a köztük lévő különbség, távolság. Így tehát a létezők vizsgálata nem rejti el a létet előlünk, hanem éppen megnyitja a feléje vezető utat. Ez az út azonban nem vezet Isten olyan ismeretéhez, amilyen ismeretünk a teremtményekről van. Aquinói Szent Tamás megjegyzi: „de Deo scire non possumus quid sit, sed quid non sit” (STI q. 3 Prooemium), azaz Istenről nem tudhatjuk, hogy mi ő, hanem csak azt, hogy mi nem ő. Így tehát a létezők oksági vizsgálata nem fedi el a létet, hanem egy kis ösvényt nyit a lét teljessége felé. Ez a teljesség azonban kimeríthetetlen és az ösvény ellenére is lényegében megközelíthetetlen teljesség.</p>
<p style="text-align: justify;">A metafizika és Isten természetes ismerete tehát nem az az „ontóteológia”, amely a létezők vizsgálata miatt elvezet bennünket a lét megértésétől. Ez a megismerés lehetővé teszi számunkra, hogy az Istenről emberi nyelvünk szavaival beszéljünk, de mégsem oldja fel a lét teljességének a felfoghatatlanságát és megközelíthetetlenségét valamilyen létezőkről szóló ismeret által.</p>
<div class="footnotes"><h2 class="notes">Jegyzetek:</h2><ol><li id="note-2152-1">Thomas Joseph White: Wisdom in the face of modernity, Sapientia Press <a href="https://www.matthaios.hu/feed/?paged=14#return-note-2152-1">&#8617;</a></li></ol></div></div>
    </div>
    
    <div class="article">
        <div class="title">A metafizikai különbségről. A szubsztancia és a járulékok</div>
        <div class="categories">filozófia</div>
        <div class="summary">Az előző bejegyzésekben Isten természetes ésszel történő megismeréséről volt szó. Az 1. Vatikáni zsinat szükségesnek tartotta dogmaként állítani a megismerés lehetőségét. Kant és Heidegger viszont ezt a lehetőséget elutasította, sőt magát a skolasztikus metafizikát is lehetetlen, káros tudománynak tartotta. A &#8230; <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben Isten természetes ésszel történő megismeréséről volt szó. Az 1. Vatikáni zsinat szükségesnek tartotta <a href="https://www.matthaios.hu/a-termeszetes-istenismeret-1-resz/">dogmaként</a> állítani a megismerés lehetőségét. <a href="https://www.matthaios.hu/a-termeszetes-istenismeret-2-resz/">Kant</a> és <a href="https://www.matthaios.hu/a-termeszetes-istenismeret-3-resz/">Heidegger</a> viszont ezt a lehetőséget elutasította, sőt magát a skolasztikus metafizikát is lehetetlen, káros tudománynak tartotta. A bejegyzésekben arra is rámutattunk, hogy a metafizika elsődleges tárgya az úgynevezett <em>ens commune,</em> azaz a világunkban tapasztalható létezés, mint létezés, és Isten csak a metafizika másodlagos tárgyaként jön szóba. A világunkban tapasztalható létezés, egység és sokféleség, állandóság és változás megértése hiányos lenne egy olyan létezése nélkül,  aki úgy végső elve a világban tapasztalható változásoknak, aki úgy változtató, hogy maga nem változik (mozdulatlan mozgató), aki úgy oka mindennek, hogy maga nem szorul okra (causa prima), aki a teljes megvalósultság (actus purus), aki maga a Lét (ipsum esse subsistens). Erre a magaslatra eljutva, persze a másodlagos tárgy elsődlegessé válik. Ennek a tárgynak az ismerete olyan bölcsesség lesz, amely a világot Isten által teremtett és létben tartott világnak látja és amely világ létezései, történései, sokfélesége mögött felismeri azt, aki a végső oka és magyarázata ennek a létezésnek, a történéseknek, a sokféleségnek.</p>
<p style="text-align: justify;">A fentiek szerint a metafizika kiindulása az általunk megtapasztalható létezés. Az erre a létezésre való filozófiai reflexió eredményei az olyan fogalompárok, mint szubsztancia és a járulékok, az anyag és a forma, a képesség (<em>potentia) </em>és a ténylegesség (megvalósultság, <em>actus</em>), a lényeg (<em>essentia) </em>és a lényeg létezésének a ténylegessége (<em>actus essendi, existentia</em>). Ezekkel a fogalompárokkal már több alkalommal foglalkoztunk (például <a href="https://www.matthaios.hu/metafizikai-osszefoglalas-1-resz/">itt</a>, <a href="https://www.matthaios.hu/metafizikai-osszefoglalas-2-resz/">itt</a>, <a href="https://www.matthaios.hu/a-letezes-analogiaja-lenyeg-es-letezes/">itt</a> és <a href="https://www.matthaios.hu/a-letezes-analogiaja-lenyeg-es-letezes/">itt</a>). Most ismét visszatérünk ezekhez, mielőtt elindulnánk (ismét) azokon az utakon, amelyek a tapasztalható létezésből kiindulva, Isten felé vezetnek.</p>
<p style="text-align: justify;">Alapvető tapasztalatunk a világban lévő létezéssel kapcsolatban az egység és a sokaság, az állandóság és a változás tapasztalata. Arról is többször volt már szó, hogy ez az egymásnak ellentmondani látszó kettősség hogyan indította <a href="http://hu.wikipedia.org/wiki/Parmenidész">Parmenidészt</a> arra, hogy az ellentmondás feloldásaként csak az egységet és állandóságot lássa valóságosnak, a sokaságot és a változást pedig látszatnak tartsa. Kettősség valójában már a létezés fogalmában is jelentkezik. A létezést nem lehet olyan egyértelműen állítani a létezőkről, mint például az emberséget az emberekről. A létezésben nincs olyan közös mozzanat, amely egyértelműen állítható lenne minden létezőről, és amely alapján úgy jutnánk el az egyes létezőkhöz, hogy ezeket valamilyen közös létezés és az ehhez hozzáadódó különbségek együttesének tekintenénk. A létezők közti különbségek ugyanis szintén léteznek, tehát ezek a létezésen belül vannak, így nem adódhatnak különbségként a létezéshez. A létezés fogalma utal egy egységre és sokaságra, mert ez egy fogalomként sok dologról, minden létezőről állítható. A létezés fogalma esetében azonban az egység és a sokaság ellentéte nem oldható fel úgy, mint például az emberség esetében. Ezzel kapcsolatban beszélhetünk a minden ember azonos emberi természetéről és az ehhez hozzáadódó individuális tulajdonságokról. Az individuális tulajdonságok, a konkrét emberi személy nem azonosak az emberi természettel, ettől különböznek, ellenkező esetben minden ember például szőke vagy Szókratész lenne. A konkrét embernek valamilyen értelemben összetevője az emberi természet, de ez a természet a konkrét ember konkrétságában létezik. Az emberi természet nem foglalja magába az egyes ember konkrétságát, ez külsődlegesnek tekinthető az emberi természethez képest.</p>
<p style="text-align: justify;">A metafizikát gyakran vádolják azzal, hogy a valóságban nem tapasztalhatóakat tárgyiasítja, úgy beszél róluk, mintha ezek önállóan létező tárgyak lennének. Így alakul ki a metafizika fogalomtára, amelyben olyan fogalmak vannak, amelyek semmit sem jelentenek a tapasztalható valóságban, így aztán az ezeket a fogalmakat használó, az ezekre építő gondolatmeneteknek sincs sok közük a valósághoz. A metafizikai fogalmak valóságtartalmának megértéséhez kiindulásként azt a tényt kell figyelembe venni, hogy a tapasztalható létezésben, sőt magának a létezés fogalmának az alkalmazásában is a fentiekben említett, egymással ellentétes dolgok együtteséről van szó. A metafizikai fogalmak általában csak párban használható fogalmak. Önmagukban nem alkalmazhatóak a tapasztalati valóság leírására. Az emberi értelem azonban nem képes elfogadni az ellentmondó dolgok együttlétét további elemzés, magyarázat nélkül. Az ellentmondás elve szerint egyszerre valami ugyanabból a szempontból nem létezhet is, meg nem is: vagy létezik vagy nem, és itt a „vagy” szó kizáró értelemben veendő. Amikor tehát az egységgel és sokasággal, az állandósággal és változással találkozunk, értelmünk nem nyugszik meg anélkül, hogy felkutassa azokat a különböző szempontokat, amelyek szerint ezek ellentmondás nélkül állíthatóak. Tehát értelmünknek ez a „hiányérzete” a metafizikai megismerés hajtóereje. A metafizikai fogalmak éppen a létezésben tapasztalható „feszültség” ellentmondás elve által megkövetelt feloldása miatt szükségessé váló különbségekre utalnak. A létezésben különbözik egymástól az, amire azt mondjuk, hogy egy és az, amiről azt mondjuk, hogy sok. Hasonlóan különböznie kell annak, amire azt mondjuk, hogy állandó, attól, amire azt mondjuk, hogy változik. A különbségnek azonban önmagukbanban nincs értelmük, értelmetlen különbségekről beszélni, ha nincsenek olyanok, amik különböznek. Lehetne persze azt mondani, hogy a valóságban nincsenek ilyenek különbségek, ezek a különbségek csak megismerésünk különbségei. Tényleg vannak olyan különbségek, amelyeket csak értelmünk állít, de a valóságban ezek nem léteznek. Ha például a tizenkettes számról úgy beszélünk, mint hatnak a kétszereséről vagy mint háromnak a négyszereséről, akkor értelmünk két különböző „szempontja” között különbség van, de valójában ugyanarról a hatos számról van szó. Ha azonban a különbség egymásnak ellentmondó, egymást kizáró dolgokra vonatkozik, akkor már értelmetlen ezt a különbséget csak értelmünkben lévő különbségnek tekinteni, ennek a különbségnek valóságosnak kell lennie.</p>
<p style="text-align: justify;">A metafizikai elemzés tehát a létezésben tapasztalt feszültségek, „pólusok” alapján jut el olyan valóságos különbségekhez, amelyek magukban a létezőkben vannak. A metafizikai fogalmak tulajdonképpen a különbségek alanyára vonatkoznak. Ez a magyarázata annak, hogy a fogalmak „páros” fogalmak. A fogalom-párok utalnak egy viszonyra, vonatkozásra, amely a két fogalom által jelöltek között van. A tárgyiasítás vádja tehát annyiban igaz, hogy az egymástól valóságosan különbözőeket megismerésünk valóságos, ettől független tárgyainak tekintjük. Megismerésünk ezen tárgyai azonban, jóllehet valóságosak, de nem önmagukban létező tárgyak, hanem a létezőkben együttesen jelenlévő elvek, princípiumok és egyben a létezőkben lévő vonatkozások végpontjai is.</p>
<p style="text-align: justify;">Befejezésül, mintegy a fentiek illusztrációjaként, egy, a létezésben lévő egység és sokaság alapján képzett fogalompárról, a szubsztancia és a járulék fogalmairól lesz szó. Az egység és sokaság tapasztalata sokrétű tapasztalat, most ennek egyik megközelítéséről lesz szó. Tapasztalatunk szerint létezik egy olyan egység, amelyet a szubsztancia (magánvaló) egységének mondhatunk és amely egységgel a szubsztancia járulékai (akcidensei) állnak sokaságként szemben. Ez az egység személyes tapasztalatunk, hiszen mi magunkat egy egységnek tapasztaljuk, amely egységben léteznek személyes tulajdonságaink (szemünk színe, testsúlyunk stb.), képességeink. Ez az egység cselekedeteink alanya, ez helyezkedik el a térben és az időben, ez áll vonatkozásban más létezőkkel stb. Ez az egység megmarad egész életünkben, míg tulajdonságaink, képességeink stb. az élet folyamán változnak. Az egység és sokaság ilyen megvalósulása azonban nemcsak az emberre jellemző, hanem az ember alatti világra is: az állatokra, növényekre stb. Itt tehát a létezés két módjával találkozunk: a szubsztanciák önmagukban léteznek, járulékaiknak azonban nincs önálló létezése, ezek létezése valamilyen szubsztanciában járulékkénti létezés. A létezés fogalmát használhatjuk a szubsztancia és járulék létezésével kapcsolatban, de nem pontosan ugyanabban az értelemben. A fogalom ennek ellenére egy olyan hasonlóságra utal, amely a szubsztancia létezése és járulékainak létezése között van. Azt is mondhatjuk, hogy ez a hasonlóság két vonatkozás hasonlósága: a szubsztancia és létezése közti vonatkozás hasonlít a járulék és a létezése közti vonatkozáshoz. Fontos megjegyzés, hogy itt nem azonosságról van szó, hiszen másként létezik a szubsztancia, másként létezik a járulék, mégis hasonlóság, analógia van a két létezés között.</p>
<p style="text-align: justify;">A fentiek is utalnak a metafizikai ismeretek eredetére és a metafizikai megismerés nehézségeire. A metafizikai fogalmak az érzékszerveinkből kiinduló tapasztalat elemzése folyamán születnek, de ezek a fogalmak maguk már kevés támogatást kapnak érzékeinkre épülő képzeletünk képzeteitől, ellentétben a matematikával, ahol még a legelvontabb matematikai tárgyhoz is fűződhet valamilyen képzet. Ezért Aquinói Szent Tamás szerint a matematika jobban „alkalmazkodik” érzékszerveinkből kiinduló emberi megismerési módunkhoz, mint a metafizika <a class="footnote" href="https://www.matthaios.hu/feed/?paged=13#note-2161-1" id="return-note-2161-1" title="Anthony Rizzi: The science before science, IAP Press 173."><sup>1</sup></a>. A metafizika tekintehető a legmagasabb rendű (természetes) emberi ismeretnek, ugyanakkor azonban ezeknek az ismereteknek megszerzése azért nehéz, mert képzeletünk szerepe ebben elenyésző. A szubsztancia nem látható, nem érzékelhető, mégis valóságos alapja a benne megtapasztalható egységnek.</p>
<div class="footnotes"><h2 class="notes">Jegyzetek:</h2><ol><li id="note-2161-1">Anthony Rizzi: The science before science, IAP Press 173. <a href="https://www.matthaios.hu/feed/?paged=13#return-note-2161-1">&#8617;</a></li></ol></div></div>
    </div>
    
    <div class="article">
        <div class="title">A metafizikai különbségről. Képesség és ténylegesség. 1.rész</div>
        <div class="categories">filozófia</div>
        <div class="summary">Az előző és a soron következő bejegyzések Isten létezésének filozófiai, metafizikai igazolását készítik elő.  Szó volt arról, hogy Isten létezésének az igazolása a világ megtapasztalásából indul ki. Ezt a tapasztalatot azonban a létezés szempontjából vizsgáljuk. A kérdés az, hogy mi &#8230; <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">előző</a> és a soron következő bejegyzések Isten létezésének filozófiai, metafizikai igazolását készítik elő.  Szó volt arról, hogy Isten létezésének az igazolása a világ megtapasztalásából indul ki. Ezt a tapasztalatot azonban a létezés szempontjából vizsgáljuk. A kérdés az, hogy mi állapítható meg ebből a tapasztaltból a létezéssel kapcsolatban. Legelső megállapításunk az volt, hogy a létezést a létezőkről nem lehet egyértelműen állítani, tehát nem tudunk valami olyasmit egyértelműen kijelölni, amely minden létezőt jellemez, és amelyhez való hozzáadás által juthatunk el az egyes létezőkhöz. Ez azért lehetetlen, mert amit a létezéshez hozzáadnánk, az maga is létezik, ezért ez nem adható hozzá a létezéshez, mert a létezés ezt is eleve tartalmazza. Így tehát a létezés, mint fogalom analóg fogalom (analogia entis). A metafizikai fogalompárok eredetét abban láttuk, hogy ezek a létezésben tapasztalható egység és sokaság, állandóság és változás egymással szemben álló mozzanataira utaló fogalmak. A szemben állás miatt ezeknek valóságosan különbözniük kell egymástól, mert ezt a különbséget tagadva értelmetlenséghez, ellentmondáshoz jutnánk. Szó volt a szubsztanciában megnyilvánuló egységről, amely egységben létezik a szubsztancia sokféle járuléka. Az egység egy másik megnyilvánulása az, amelyet a fajban (genus) és a fajtában (species) találunk meg. A sokféleség itt a fajhoz tartozó fajták sokfélesége (például a kutya, a macska, a szitakötő mind állatok), a fajtán belül pedig az egyedek sokfélesége (például Rex, Bodri, Füles mind kutyák). Az egységnek és sokféleségnek ezzel a megnyilvánulásával ebben a bejegyzésben részletesebben nem foglalkozunk, ehelyett egy <a href="https://www.matthaios.hu/metafizikai-osszefoglalas-2-resz/">régebbi bejegyzésre</a> utalva csak megemlítjük, hogy az ebből adódó fogalompár az elsődleges anyag (materia prima) és lényegadó forma (forma substantialis) fogalmainak a párja.</p>
<p style="text-align: justify;">Ebben a bejegyzésben a létezőkben található állandóság és változás, pontosabban a változásokban meglévő folytonosság és különbség tapasztalatával foglalkozunk. Az előbb említett bejegyzésben erről is volt már szó, most azonban részletesebben foglalkozunk ezzel a témával. Mi magunk is állandó változásban vagyunk. Változnak például tulajdonságaink, a bennünket jellemző mennyiségek (súly, magasság stb.), de változnak gondolataink, törekvéseink, cselekedeteink is. A változásoknak két nagy csoportjáról beszélünk. Az első csoport a járulékos változások csoportja. Ebbe a csoportba soroljuk egy szubsztancia járulékainak a változásait. A fák levele például a tavaszi zöld helyett ősszel sárga színűvé válik. Magasságunk, testsúlyunk életünk folyamán változik. A változások második csoportja a szubsztanciális változások csoportja: szubsztanciák keletkeznek és elpusztulnak. A hímivarsejt és a petesejt találkozásakor egy új élőlény keletkezik, amely azonban egyszer elpusztul. De beszélhetnénk új atomok, molekulák keletkezéséről és ezek felbomlásáról is. A változásokban valamiből valami lesz. A változásoknak van kiinduló állapota és végállapota, azaz eredménye. A kiinduló állapot és a végállapot egymást kizáró állapotok, ezek egyszerre nem létezhetnek. Ugyanakkor a változásban van valamilyen azonosság, folytonosság is, mert ellenkező esetben nem beszélhetnénk változásról. Értelmünk tiltakozik az ellen, hogy a világot különböző állapotok minden összefüggés nélkül összedobált halmazának tekintsük. <a href="http://hu.wikipedia.org/wiki/Parmenidész">Parmenidész</a> fölismerte ezt, de nem találva semmilyen olyan mozzanatot, amely a folytonosságra utalna, arra a következtetésre jutott, hogy a létezésben tulajdonképpen nincs változás, a változás csak látszat. Első pillanatra úgy tűnhet, hogy a levelek tavaszi és őszi színe, mind kezdő és végállapotok közti folytonosságot tulajdonképpen az biztosítaná, hogy ugyanannak a fának a leveleiről van szó. Ez azonban nem oldja meg az alapproblémát: a zöldlevelű fa és a sárgalevelű fa egymást kizáró dolgok. A fa tehát mint a változást „túlélő” dolog sem lehet közvetlenül a folytonosság elve, magyarázata. (Ugyanakkor azonban lehet a folytonosság valamilyen elvének a hordozója.)</p>
<p style="text-align: justify;">A változások arisztotelészi elemzése a filozófia történetének egyik legnagyobb felfedezése. Arisztotelész elfogadta, hogy a változás kiinduló állapota, mint tényleges létezés és a változás végállapota, mint tényleges létezés egymást kizárják, egyik nem lehet a másik magyarázata, egyik nem származhat a másikból. A változás mégis lehetséges, mert ugyan a végállapot nem létezhet egyszerre ténylegesen a kiinduló állapottal, de mint képességi létezés mégis együtt lehet a kiinduló állapottal. A kezdő állapot tehát ténylegesen létezik, de ezzel együtt létezik képesség szerint a végállapot. A változás tulajdonképpen azt jelenti, hogy a végállapot képességi létezése átmegy tényleges létezésbe. Tehát a kezdő állapot eltűnik, de a végállapot mégsem a semmiből jön létre – amit Parmenidész és Arisztotelész egyaránt lehetetlennek tartott – hanem (valamilyen ok hatására, de erről majd később lesz szó) a végállapot képességi létezése átmegy a tényleges létezésbe. Így jutunk el az arisztotelészi-tomista filozófia központi fogalompárjához, a képességi létezés és tényleges létezés, röviden a képesség és ténylegesség, a <em>potentia</em> és <em>actus</em> fogalompárjához. A tavaszi zöld levelek megjelenésével együtt már jelen van az a képesség is, hogy egyszer majd ezek a levelek sárga színűvé válnak. A fa zöld levelei nem lehetnek ténylegesen sárga levelek is, mégis jelen van a folytonosság, mert a zöld levelekkel egy időben képességileg már jelen vannak a sárga levelek is. A fa (a levelek) azért képviselhetnek valamilyen azonosságot a változásban, mert a levelek megjelenésüktől kezdve hordozzák azt a képességet, hogy majd színük ősszel ténylegesen sárga lesz. Tehát a változás ezen felfogásában nincs ellentmondás, mert a levelek tényleges zöld színe nem zárja ki a levelek képességileg sárga színét. Ugyanakkor jelen van a folytonosság is, mert a sárga szín képességi létezéséből lesz a sárga szín tényleges létezése.</p>
<p style="text-align: justify;">A képesség és ténylegesség között tehát valóságos különbség van, de ez a különbség nem zárja ki azt, hogy a változásban a képességileg létezőből tényleges létező legyen. A különbség ugyanis nem a szemben álló tartalmak feloldhatatlan ellentmondása, hanem csak a létezési módok különbsége. Ez a különbség egyrészt abban nyilvánul meg, hogy az általunk tapasztalható tényleges létezést képességi létezés előzi meg. Másrészt a különbség abban is megmutatkozik, hogy a létezőben a képességi és tényleges létezés egymás mellett van. Egy fa ténylegesen létezik, a magassága ténylegesen 5 méter, levelei zöld színűek stb. Ezek mellett a ténylegességek mellet azonban a fát képességileg kitépheti egy orkán, ágai leszakadhatnak, leveleinek színe sárgává változhat a megfelelő hatások eredményeként. A képességi létezésről önmagában nem lehet ismeretünk. A képességi létezésről csak azért van tudomásunk, mert ez a tényleges létezésre irányul. Ez akkor is így van, ha egy adott képességi létezésből nem is lesz ténylegességi létezés, mert az ezt előidéző hatás kimarad, akadályoztatva van vagy más hatás érvényesül. Így például a fa zöld levelei nem lesznek sárga színűek, ha a fát egy villámcsapás éri és ez elég.</p>
<p style="text-align: justify;">A képesség és ténylegesség tehát a tapasztalható létezésben megnyilvánuló, ezt a létezést átjáró olyan mozzanatok, amelyek különböznek egymástól, de ugyanakkor ki is egészítik egymást. A kettejük közti viszony olyan, hogy a képesség alapvetően a ténylegesség felé irányul, és nem találkozunk olyan ténylegességgel, amelyet ne előzött volna meg a képességi létezés. A ténylegességgel kapcsolatban azonban nem beszélhetünk arról, hogy ennek szükségszerű feltétele lenne a képességi létezés, csak annyit mondhatunk, hogy tapasztalataink körében ez így van. A képesség nélküli ténylegesség, az <em>actus purus</em>, Isten létezését azonban minden további nélkül nem állíthatjuk. Az ilyen létezés igazolásáról a későbbiekben lesz szó.</p>
<p style="text-align: justify;">A képességi létezés önmagától nem vált át tényleges létezésbe. Ilyen átmenetnek a feltételezése ellent mond tapasztalatunknak és értelmünk ez ellen tiltakozik. Az átmenethez valamilyen hatásra van szükség: ennek a hatásnak a tanulmányozása a ható okság témájához vezet. Ezt megelőzően azonban még arról lesz szó, hogy jóllehet a képesség és ténylegesség fogalmai elsősorban a változáshoz kötődnek, mégis lehet ezekről általánosabb értelemben is beszélni. Ez lesz a következő bejegyzés témája.</p></div>
    </div>
    
    <div class="article">
        <div class="title">A metafizikai különbségről. Képesség és ténylegesség. 2.rész</div>
        <div class="categories">filozófia</div>
        <div class="summary">Az előző bejegyzésben a változás tapasztalatát elemeztük az állandóság és a változás, a különbség és a folytonosság szempontjából. A változás ténye csak akkor érthető, csak akkor   mentes az ellentmondásoktól, ha ezt egy képesség szerint létezés (potentia) ténylegesség szerinti létezésbe &#8230; <a href="https://www.matthaios.hu/a-metafizikai-kulonbsegrol-kepesseg-es-tenylegesseg-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">előző bejegyzésben</a> a változás tapasztalatát elemeztük az állandóság és a változás, a különbség és a folytonosság szempontjából. A változás ténye csak akkor érthető, csak akkor   mentes az ellentmondásoktól, ha ezt egy képesség szerint létezés (potentia) ténylegesség szerinti létezésbe (actus) való átmeneteként értelmezzük. Ugyanaz a dolog ugyanabból szempontból nem lehet egyszerre képesség szerint és ténylegesség szerint létező, ezek az állapotok kizárják egymást. Ez a szemben állás azonban nem az ellentmondó tartalmak a szembenállása, hanem csak az egymást egyszerre kizáró létezési módok szembenállása. Valamilyen hatás eredményeként a képességi létezés átmehet ténylegesség szerinti létezésbe. Maga a képességi létezés nem a semmi, de nem is a tényleges létezés, ez a semmi és a tényleges létezés között helyezkedik el. De ez nem is csak egy egyszerű logikai lehetőség. A logikai lehetőség csak arra utal, hogy valamiben, valamilyen történésben nincs logikai ellentmondás. (Maga a teremtés, a <a href="https://www.matthaios.hu/creatio-ex-nihilo-teremtes-a-semmibol/"><em>creatio ex nihilo</em></a> nem képességből ténylegességbe való átmenet, a teremtés esetében csak tisztán logikai lehetőség megvalósulásáról van szó.) A képességi létezés a tényleges létezés felé irányul, még akkor is, ha ez soha nem válik tényleges létezéssé. A képességi létezés azonban valóságos létezés, több az egyszerű logikai lehetőségnél, egy adott ténylegesség felé irányuló létezés. Ez a magyarázata annak, hogy az elefántnak nem nőnek szárnyai, de nő ormánya. Az elefánt-zigóta rendelkezik azzal a képességgel, hogy a fejlődés folyamán, megfelelő hatások eredményeként az elefántnak ormánya legyen, de a szárnyakkal kapcsolatban nincs ilyen képessége.</p>
<p style="text-align: justify;">A képesség és ténylegesség közti viszonyt a tomista filozófia a következő kijelentéssel jellemzi: <i>actus nom limitatur nisi per potentiam </i>(a ténylegességet csak a képesség korlátozhatja). A kijelentés szerint a ténylegesség a korlátait az által a képesség által nyeri, amelynek ez tényleges megvalósulása. Amennyiben létezne olyan ténylegesség,  amely mögött nincs képesség, ez korlátlan, határok nélküli, végtelen lenne. Magának a kijelentésnek az értelmezésével kapcsolatban a tomista iskolán belül és kívül különböző megközelítések vannak. Ezeknek a vitáknak a részleteivel itt nem foglalkozunk, csak megemlítjük, hogy a viták összefüggésben vannak Aquinói Szent Tamás arisztotelizmusának kérdésével. Ez az alapelv ugyanis kifejezetten nem található meg Arisztotelész írásaiban. Ez, továbbá a <i>potentia-actus </i>fogalompár ezzel összefüggő kiterjesztése és a lényeg és a lét-aktus közötti valóságos (metafizikai) különbség Szent Tamás hozzájárulása a filozófiához (ezekről a későbbiekben lesz szó). A klasszikus (és érdekes módon a többször elmarasztalólag neo-tomistának nevezett) vélemény szerint Szent Tamás ezzel a hozzájárulásával tulajdonképpen az arisztotelészi filozófiát teszi teljessé. Mások szerint viszont Szent Tamás itt inkább Arisztotelésztől elszakadva, a neo-platonizmustól befolyásolva, a teremtés keresztény dogmájának hatása alatt járt el. A bejegyzésben a továbbiakban nem foglalkozunk ennek az érdekes (részben filozófiatörténeti) vitának a részleteivel. A bőséges irodalomból csak a Nova et Vetera folyóirat 2012. évi tavaszi számára utalnék, amely Thomas Joseph White már többször hivatkozott könyvével <a class="footnote" href="https://www.matthaios.hu/feed/?paged=13#note-2186-1" id="return-note-2186-1" title="Thomas Joseph White: Wisdom in the face of modernity, Sapientia Press"><sup>1</sup></a> kapcsolatban kibontakozott vitát ismerteti. Ez a vita azonban összefüggésben van azzal a kérdéssel is, hogy a klasszikus tomista istenérvek mennyire tételezik fel már eleve, <em>a priori</em> módon Isten létezését. Ha ugyanis a ténylegességet egy határok nélküli, végtelen valaminek tekintjük, amelyből valamilyen módon részesednek a véges, teremtett létezők, akkor már – különösebb érvelés nélkül – eljutottunk az <em>actus purus</em>-hoz, Istenhez. Valójában azonban a tapasztalati valóság metafizikai elemzésének első lépésében nem jutunk el valamilyen önállóan, önmagában létező aktualitáshoz, ténylegességhez. Az elemzés eredménye csak a képesség-ténylegesség fogalompár. A képesség és ténylegesség önálló létezésként nem jöhetnek szóba, ezek csak a létezőkben lévő olyan összetevők, amelyek önállóan csak értelmünk (analóg) fogalmaiként léteznek. Ezek a fogalmak tehát tapasztalati világunkban nem önálló létezést jelölnek, ezek jelölete a létezést együttesen alkotó komponensek, összetevők. Azt azonban meg kell állapítanunk, hogy a fogalmak közti viszony elemzése érthetőbbé teszi azt a tapasztalatunkat, amely szerint a világunkban lévő ténylegesség mindig korlátozott ténylegesség, hiszen az egyik létező különbözik a másik létezőtől, az egyik létező létezése nem foglalja mindazt magába, amit a másik létező létezése magába foglal.</p>
<p style="text-align: justify;">A ténylegesség képesség általi korlátozottságának megvilágítására egy „informatikai” példát használunk. A szövegszerkesztők által kezelt szövegek a végleges állapot eléréséig változásokon mennek keresztül. Ezeknek a változásoknak a kezelése tulajdonképpen a szövegszerkesztők feladata. Egy új szöveg létrehozása vagy egy szöveg teljes törlése bizonyos értelemben hasonlít az előző bejegyzésben említett szubsztanciális változásokhoz, amelyekben egy új szubsztancia keletkezik vagy pedig egy szubsztancia elpusztul. Természetesen a szövegek nem tekinthetőek olyan értelemben szubsztanciának, amilyen értelemben például szubsztancia az ember, a macska stb. De például az &#8220;és&#8221; szó beillesztése, szöveghez való hozzáadása tekinthető járulékos változásnak. A változás eredményeként a szöveg az &#8220;és&#8221; szóval bővül. A szövegben jelen van az a képesség, hogy ezt a változást befogadja. Ez a képesség azonban különbözik attól a ténylegességtől, ami a szó befogadása után következik be. Maga a képesség az &#8220;és&#8221; szóval kapcsolatban semmilyen ténylegességnek nem tekinthető, nem arról van szó, hogy a szó már valamilyen ténylegességként ott lenne a szövegben, legfeljebb nagyon halványan írva. Ez a képesség mégis behatárolja az &#8220;és&#8221; szó szövegben való tényleges jelenlétét. A szó odakerül, ahol a mutató, a kurzor áll. A szó abba a szövegbe kerül, amelyik éppen nyitva van, amely éppen az aktuális ablakban látható. Azt mondhatjuk, hogy az &#8220;és&#8221; szót befogadó képesség egy olyan környezetben, kontextusban van, amely az &#8220;és&#8221; szó begépelése által előidézett ténylegességet egy adott szöveg, adott helyén levő szó ténylegességére korlátozza. A fenti tapasztalat minden változásra érvényes. Világunk létezőit a képesség és a ténylegesség általi felosztottság jellemzi. A képességek ténylegességre változnak, az újabb ténylegességekkel újabb képességek járnak együtt és így tovább. A korlátozott ténylegességekkel együttjáró képességek az őket megvalósító ténylegességek számára korlátokat jelentenek. Ugyanakkor a ténylegességek fogalmilag nem tartalmazzák ezeket a korlátokat. A tényleges emberkénti létezés nem csak egyetlen emberben valósul meg, hanem sok különböző tulajdonságú emberben. Az előző bejegyzésben említett, levelek zöld színének sárga színre való változásában sem csak egyetlen sárga színű levél meríti ki fogalmilag ezt a ténylegességet. Ugyanakkor ez a ténylegesség, képességtől elszakítva, önállóan nem létezik. Képesség nélküli ténylegesség valóságos létezésére nézve a metafizikai vizsgálódás ezen szakaszában semmilyen meggyőző érvet nem hoztunk. Egy ilyen sikerese érvelés után azonban eddigi megállapításaink új értelmezést nyernek. Az új értelmezésben világunk korlátozott ténylegességei a tiszta, korlátlan ténylegesség, az <em>actus purus</em> teremtő tettének az eredményei. Eddig tehát csak addig jutottunk el, hogy a képesség-ténylegesség elemzése folyamán az utóbbinak bizonyos elsőbbségét állapítottuk meg. Egyrészt a képesség szükségképpen valamilyen ténylegességre irányul, másrészt a létezésben tapasztalható korlátosság elvét, princípiumát nem a ténylegességben, hanem a képességben találtuk meg.</p>
<p style="text-align: justify;">A változás esetében beszélhetünk valamilyen történetiségről. A változásban van változás <strong>előtti</strong> és változás <strong>utáni</strong> állapot <a class="footnote" href="https://www.matthaios.hu/feed/?paged=13#note-2186-2" id="return-note-2186-2" title="Ezekre a vonatkozásokra épül az idő fogalma. Maga az idő azonban nem tekinthető tőlünk teljesen független valóságnak. Az idő fogalma a változásokban lévő valóságos viszonyok tapasztalatára épül, de ehhez a tapasztalathoz szükséges az a szellemi létezés is, amely képes a múltra emlékezni és valamilyen módon a jövőt felfogni."><sup>2</sup></a>. Az állandóság és a változás kérdése mellett a metafizika másik nagy kérdése az egység és a sokaság kérdése. Míg az első kérdés az említett történetiséggel van összefüggésben, az utóbbi kérdés önmagában véve ilyesmit nem tételez fel. Azt is mondhatnánk, hogy az első kérdés a létezés dinamikájára vonatkozik, a második pedig a létező szerkezetét inkább sztatikusan nézi <a class="footnote" href="https://www.matthaios.hu/feed/?paged=13#note-2186-3" id="return-note-2186-3" title="W. Norris Clarke SJ: The One and the Many: A Contemporary Thomistic Metaphysics"><sup>3</sup></a>. Az előző bejegyzésekben beszéltünk arról, hogy ezt a szerkezetet a szubsztancia-járulék, illetve az anyag-forma fogalompárokkal jellemezhetjük. Fel lehet tenni a kérdést, hogy hogyan viszonyulnak ezek, az inkább sztatikusnak tekinthető fogalompárok a képesség-ténylegesség dinamikát tükröző fogalompárjához. A képesség a tényleges létezésbe való átmenetkor megszűnik továbbra is képesség lenni, a sztatikusabb jellegű fogalompárok által jelzett összetevők azonban egyidejűleg vannak jelen. A következő bejegyzés ezzel a kérdéssel foglalkozik.</p>
<div class="footnotes"><h2 class="notes">Jegyzetek:</h2><ol><li id="note-2186-1">Thomas Joseph White: Wisdom in the face of modernity, Sapientia Press <a href="https://www.matthaios.hu/feed/?paged=13#return-note-2186-1">&#8617;</a></li><li id="note-2186-2">Ezekre a vonatkozásokra épül az idő fogalma. Maga az idő azonban nem tekinthető tőlünk teljesen független valóságnak. Az idő fogalma a változásokban lévő valóságos viszonyok tapasztalatára épül, de ehhez a tapasztalathoz szükséges az a szellemi létezés is, amely képes a múltra emlékezni és valamilyen módon a jövőt felfogni. <a href="https://www.matthaios.hu/feed/?paged=13#return-note-2186-2">&#8617;</a></li><li id="note-2186-3">W. Norris Clarke SJ: The One and the Many: A Contemporary Thomistic Metaphysics <a href="https://www.matthaios.hu/feed/?paged=13#return-note-2186-3">&#8617;</a></li></ol></div></div>
    </div>
    
    <div class="article">
        <div class="title">A metafizikai különbségről. Képesség és ténylegesség. 3.rész</div>
        <div class="categories">filozófia</div>
        <div class="summary">Az előző bejegyzésekben azokról a különbségekről volt szó, amelyeket a létezőkben találhatunk, ha ezeket mint létezőket vizsgáljuk. A létezők ilyen vizsgálata semmitől nem vonatkoztathat el, ami létezik. Ezért ennek a vizsgálatnak egyszerre kell figyelembe venni a létezésben tapasztalható egységet és &#8230; <a href="https://www.matthaios.hu/a-metafizikai-kulonbsegrol-kepesseg-es-tenylegesseg-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben azokról a különbségekről volt szó, amelyeket a létezőkben találhatunk, ha ezeket mint létezőket vizsgáljuk. A létezők ilyen vizsgálata semmitől nem vonatkoztathat el, ami létezik. Ezért ennek a vizsgálatnak egyszerre kell figyelembe venni a létezésben tapasztalható egységet és sokaságot, állandóságot és változást. Ezért a metafizikát nem az egyértelmű, hanem az analóg fogalmak használata jellemzi. (Az egyértelmű fogalmak használata esetén bizonyos vonásokat elhagyva, azt ragadjuk meg, ami a dolgokban azonos. Az analóg fogalmakról már több bejegyzésben volt szó. Minthogy ezek központi szerepet játszanak a metafizikában és a teológiában, erre a témára ismételten visszatérünk Isten létezésének metafizikai igazolását követően.) A létezésben olyan mozzanatokkal találkozunk, amelyeket nem tekinthetünk azonosnak anélkül, hogy az ellentmondás elvét ne adnánk fel. Az előző két bejegyzésben foglalkoztunk a képességi és a tényleges létezéssel. A létezés ezen két módjának a megkülönböztetése nélkül nem tudnánk a változás tapasztalatát ellentmondásmentesen értelmezni. A változás utáni állapot nem a semmiből áll elő, hanem a képesség (potentia) válik valamilyen hatás eredményeként ténylegességgé (actus). A metafizikai elemzés témája az egymástól különböző mozzanatok, párok egymáshoz való viszonya, vonatkozása. Láttuk, hogy a képesség mindig a ténylegesség felé irányul, nincs értelme képességről beszélni a neki megfelelő ténylegesség nélkül. Azt szokták mondani, hogy a képességi létezés a semmi és a tényleges létezés között helyezkedik el. Ez valóságos létezés, de nem tényleges létezés. A neki megfelelő ténylegesség nélkül nincs értelme képességről beszélni. Ezzel szemben a ténylegesség esetében nem találunk ilyen szoros kötödést a képesség irányában. Ezért beszélhetünk a ténylegesség elsődlegességéről a képességgel szemben. Az általunk tapasztalható létezőkben azonban nem találkozunk olyan ténylegességgel, amely mögött nem lenne képesség. Tehát megállapíthatjuk, hogy a létezők változásának elemzésének eredményeként kapott képesség és ténylegesség közti viszony nem teljesen szimmetrikus: a ténylegesség elsőséget élvez a képességgel szemben. Más szempontból viszont a képesség előzi meg a ténylegességet: az előbbi úgy viszonylik az utóbbihoz, mint a befogadó a befogadotthoz. A képesség valami iránti nyíltságra, befogadásra való képességre utal. Egy dologban a képességek önmagukban, a megfelelő ténylegességek nélkül szinte megkülönböztethetetlenek, meghatározatlanok. Egy fában jelen van annak a képessége, hogy kivirágozzék, de az a képesség is ott van, hogy egy villámcsapás következtében elégjen. Ez a meghatározatlanság a ténylegesség által válik meghatározottsággá.</p>
<p style="text-align: justify;"><a href="https://www.matthaios.hu/a-termeszetes-istenismeret-2-resz/">Kant a metafizikát azért tartotta lehetetlennek</a>, mert szerinte ez semmit sem mondhat az értelmen kívüli valóságról, fogalmaink csak értelmünk <em>a priori</em><em> </em>formái, amelyek segítségével az érzéki adatokat feldolgozzuk. A metafizikai fogalompárok azonban nem értelmünk egyértelmű, <em>a priori</em> formái, hanem ezek a létezés tapasztalata és ennek elemzése alapján alakulnak ki értelmünkben. Az egyértelműségről való lemondásra éppen tapasztalataink elemzése &#8220;kényszerít&#8221;.</p>
<p style="text-align: justify;">Az <a href="https://www.matthaios.hu/a-metafizikai-kulonbsegrol-kepesseg-es-tenylegesseg-2-resz/">előző bejegyzésben</a> említettük a képesség és ténylegesség közti viszonynak egy másik jellemzőjét is, amelyet a következőképpen fogalmaztak meg: <em>actus non limitatur nisi per potentiam</em>, azaz a ténylegesség csak a képesség által korlátozódik. Ebben az esetben sem valamilyen <em>a priori</em> elvről van szó. Ez az elv a képességi és tényleges létezés elemzése következményeként állítja, hogy a világunkban lévő egységben és sokféleségben, korlátozott létezésben a sokféleség és korlátozottság elve, princípiuma a képességben, az egység pedig a ténylegességben található meg. Ez azonban nem azt jelenti, hogy ezek a princípiumok tapasztalati világunkban egymástól függetlenül, önállóan léteznének. Ilyen létezésről nincs tapasztalatunk.</p>
<p style="text-align: justify;">A változásban a képességi létezés átmegy a tényleges létezésbe. Ilyen értelemben tehát a képességi létezés megelőzi a tényleges létezést. A ténylegesség képességből származó korlátai azonban a tényleges létezésben jelen vannak. Azt is lehetne mondani, hogy amit most tényleges létezésnek tapasztalunk, abban a változások története folyamán elmúlt képességi létezések korlátozásai is jelen vannak. Ilyen értelemben beszélhetünk arról, hogy a ténylegességi létezés mögött ott van az őt korlátozó képességi létezés. A metafizikai fogalompárok között azonban olyanok is vannak, amelyekben a párok nem valamilyen egymásutániságban utalnak egymásra, hanem ezek egyidejűleg, együtt vannak jelen. Már beszéltünk a <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztancia-járulékok</a> és az <a href="https://www.matthaios.hu/metafizikai-osszefoglalas-2-resz/">(elsődleges) anyag &#8211; (lényegadó) forma</a> párokról. Főleg Aquinói Szent Tamás felismerése volt az, hogy a párok tagjai közti viszony hasonlít a képesség-ténylegesség változásokban megismert viszonyához. A képesség-ténylegesség fogalompár analóg értelemben alkalmazható ezekre is. (Mint fentebb láttuk, a metafizikai fogalompárok és a köztük lévő viszonyok eleve analóg értelemben használatosak.) Ez azért érdekes megállapítás, mert most az ugyanarra vonatkozó képesség és ténylegesség nem egymást követő mozzanatok, hanem ezek egyidejűleg, egyszerre vannak jelen. Így jutunk el ahhoz a megállapításhoz, hogy a körülöttünk lévő létezők szerkezetét legalapvetőbben a képesség-ténylegesség, <em>potentia-actus</em> fogalompár jellemzi.</p>
<p style="text-align: justify;">A szubsztancia-járulék pár esetében érdekes ez a viszony. Egyrészt maga a szubsztancia ténylegesség. A járulékok (a szubsztancia mennyiségi és minőségi tulajdonságai, képességei, cselekedetei, vonatkozásai, térbeli időbeli helyzetei) azonban ugyancsak ténylegességek. Ezek nem azonosak a szubsztanciával, ezeknek nincs önálló létezésük, ezek a szubsztanciában léteznek. A járulékokhoz képest a szubsztancia őket befogadó képességet jelent,  ezek a szubsztanciához képest ténylegességek. Ugyanakkor a szubsztancia korlátozza is a járulékok megvalósulásait, ezek csak ennek, az itt és most létező szubsztanciának a ténylegességei. Az anyag ugyancsak befogadó képességként viszonylik a formához, de egyben korlátozza is formát: a forma csak az éppen megformált anyag formája. A forma a skolasztikus terminológiában bizonyos értelemben a ténylegesség szinonimájaként is használatos és ebben a használatban az anyag a képességnek felel meg. Ez a szóhasználat jelen van teológiában, még átvitt értelemben a szentségtanban is, amikor valamilyen „anyagi” mozzanat a forma által válik a képességből tényleges, meghatározott szentséggé.</p>
<p style="text-align: justify;">A képesség-ténylegesség fogalompárt Szent Tamás alkalmazza a konkrét szubsztancia egészére is. Szent Tamás a létezés tartalmát, azaz azt, hogy mi az, ami létezik és magát a létezést olyan párnak tekinti, amelyek tagjai közti viszonyt a képesség-ténylegesség viszony írja le. A létezés tartalma a konkrét létező lényege (essentia) önmagában nézve képesség a létezésre, a létezés ténylegességének (actus essendi, existentia) a befogadására. A lényeg a befogadott létezést egyben korlátozza is: ez a létezés csak a konkrét tartalom létezése. (Erről a témáról már több régebbi bejegyzésben is szó volt, például <a href="https://www.matthaios.hu/metafizikai-osszefoglalas-1-resz/">itt</a> és <a href="https://www.matthaios.hu/a-letezes-analogiaja-lenyeg-es-letezes/">itt</a>.) A lényeg-létezés összetettségben megmutatkozik az, hogy az általunk tapasztalható létezésben a dolgok létezése nem lényegük természetes adottsága. A dolog létezése külsődleges adottság lényegéhez képest. Ezt a tényt fejezi ki az az állítás, hogy a bennünket körülvevő létezők, saját magunkat is beleértve kontingens létezők. Volt úgy, hogy nem léteztek és lesz úgy, hogy nem léteznek.</p>
<p style="text-align: justify;">Az anyag-forma összetettség együttesen adja a lényeget. Amint a <a href="https://www.matthaios.hu/metafizikai-osszefoglalas-2-resz/">régebbi bejegyzésekben</a> láttuk, az anyag-forma összetettségben az egyedesülés, az individuáció elve az anyagban található meg, amely megformálva mindig mennyiséggel megjelölt, a tér adott helyén lévő anyag. Ennek következtében például nemcsak egyetlen ember természete az emberi természet, hanem térben és időben az emberek sokasága létezik. A fentiekben említett lényeg tehát az egyedi létezők, szubsztanciák lényege. Ha az egész szubsztancia létezését vizsgáljuk, megállapíthatjuk, hogy az anyag-forma összetettségben az anyag képességként viszonylik a forma ténylegességéhez, maga az összetettség, a lényeg pedig képességként a létezés  ténylegességéhez.</p>
<p style="text-align: justify;">A fentiekben eljutottunk tehát az általunk tapasztalható létezők szerkezetének legáltalánosabb megközelítéséhez: ezt legáltalánosabban a képességből és ténylegességből való összetételként jellemezhetjük. A képesség-ténylegesség fogalompárhoz elsődlegesen a változás elemzése útján jutottunk. Az elemzés folyamán többször említettük, hogy a képesség önmagától nem megy át a neki megfelelő ténylegességbe, ehhez valamilyen hatás kell, amely okozza ezt az átmenetet. A következőkben az okságról és az ezzel összefüggésben az elégséges magyarázat elvével, a <em>principium rationis sufficientis-</em>szel foglalkozunk. Ezek az elvek azok, amelyek a tapasztalati létezés világából elvezetnek ahhoz a létezéshez, amely nélkül a tapasztalati létezés csak megérthetetlen tényként áll előttünk.</p></div>
    </div>
    
    <div class="article">
        <div class="title">Az okság elve</div>
        <div class="categories">filozófia</div>
        <div class="summary">Először röviden tisztázni szeretnénk az úgynevezett metafizikai alapelveknek a szerepét, mert az okság elve is ezek közé tartozik. Ilyen elvek például az azonosság elve és az ellentmondás elve is. Az okság elve a filozófia egyik sokat emlegetett elve, amelyet az &#8230; <a href="https://www.matthaios.hu/az-oksag-elve/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Először röviden tisztázni szeretnénk az úgynevezett metafizikai alapelveknek a szerepét, mert az okság elve is ezek közé tartozik. Ilyen elvek például az azonosság elve és az ellentmondás elve is. Az okság elve a filozófia egyik sokat emlegetett elve, amelyet az újkorban több oldalról is támadtak. Ezekkel a támadásokkal most nem foglalkozunk részletesen. Megemlítjük azonban, hogy sokszor kiderült, a támadások az elv hiányos megértéséből fakadnak. Ezt az elvet nem a természettudományok alapozzák meg. Itt egy metafizikai elvről van szó, a változások legáltalánosabban vizsgált természetéhez kapcsolódó elvről. A változások kevésbé általános sajátosságaival foglalkozó természettudományok nyilván nem tudják az okságot a maga teljességében megragadni. Most csak arra az ellenvetésre hívjuk fel a figyelmet, amely szerint helytelen annak feltételezése, hogy a valóság értelmünk elveivel teljes összhangban van, mert így indokolatlanul vetítjük ki értelmünk szerkezetét, működését a valóságra. A <a href="https://www.matthaios.hu/a-termeszetes-istenismeret-2-resz/">kant-i kritika</a> értelmünk <em>a priori</em> formáiról beszél, amelyek csak tapasztalataink feldolgozásához szükségesek, de ezek által nem ismerhetjük meg a külső valóságot, az önmagában lévő dolgot (Ding an sich).</p>
<p style="text-align: justify;">A metafizikai alapelvek ezzel az állásponttal szemben azt fejezik ki, hogy a valóság általunk megismerhető, megérthető valóság. Ezt a tényt lehet tagadni, az értelem működését ettől a ténytől elszakítottnak tekinteni. Az ilyen álláspont szigorú értelemben véve, logikailag nem cáfolható, csak éppen az emberi gyakorlatnak, a mindennapi életnek, a tudományoknak, a tudományok törekvéseinek mond ellen. Az alapelvek tagadásával fölöslegessé válik szinte minden érvelés, az emberi értelem szinte minden megmozdulása. (A valóság érthetősége természetesen nem a valóság ténylegesen teljes megértését jelenti.) A valóság érthetőségét igen általánosan fogalmazza meg az elégséges magyarázat, a <em>principium rationis sufficientis</em> elve. Ez az elve arra utal, hogy az általunk tapasztalható tények magyarázatra és nem akármilyen magyarázatra szorulnak. Ezek nélkül a magyarázatok nélkül a tény megértése, a tényre vonatkozó ismeret hiányos lenne. Ennek az elvnek a megfogalmazását <a href="https://hu.wikipedia.org/wiki/Gottfried_Wilhelm_Leibniz">Leibniz</a>-nek tulajdonítják, de Reginald Garrigou-Lagrange domonkos teológus is <a href="http://www.ewtn.com/library/theology/reality.htm#04">rámutat arra</a>, hogy ezt a skolasztika teljes terjedelmében alkalmazta és megfogalmazta. Az okság elve az elégséges magyarázat elvének egy alkalmazása, amelyet alátámasztanak mindennapi tapasztalataink és a metafizikai elemzés. Míg általában az elégséges magyarázat elve nem utal feltétlenül egy megmagyarázandóhoz képest külső magyarázatra, az okság elve esetében külső magyarázatról van szó. Amint Edward Feser megjegyzi a skolasztikus metafizikáról szóló könyvében <a class="footnote" href="https://www.matthaios.hu/feed/?paged=13#note-2217-1" id="return-note-2217-1" title="Edward Feser: Scholastic Metaphysics. A Contemporary Introduction. editiones scholasticae. 108. oldal"><sup>1</sup></a>, jóllehet Isten létezésének van elégséges magyarázata (az önmagában való létezés), ennek nincs oka. Az elégséges magyarázat keresésének Arisztotelész által adott &#8220;módszertana&#8221; a változások <a href="http://www.aquinasonline.com/Topics/4causes.html">négy okának</a> (az anyagi, formai, létesítő-ható és cél okoknak) a keresése. A szűkebb értelemben vett okság elve azonban csak a létesítő-ható okra vonatkozik.</p>
<p style="text-align: justify;">Az előző bejegyzésekben beszéltünk a változásról. A változás valamilyen képesség (potentia) ténylegességbe (actus) történő átmenete. Egyszerre valami ugyanabból a szempontból nem lehet képesség és ténylegesség. A képesség önmagától, valamilyen hatás nélkül nem megy át ténylegességbe. Ez a hatás nem származhat abból a képességből, amely a hatás eredményeként átmegy ténylegességbe. Hasonlóan nem jöhet magából a ténylegességből sem, hiszen a hatás ezt megelőzi, ha nem is feltétlenül az időben. Tehát a hatásnak kívülről kell jönnie. Ez a „kívül” azonban nem feltétlenül jelent más szubsztanciát, jöhet ez a szubsztancia más részétől is, amely különbözik a képességtől és az előidézett ténylegességtől. Annak, amitől a hatás származik, ami a változás okozója, a hatás előidézésére nézve ténylegességben kell lennie. Ha csak az előidézés képességéről van szó, akkor nincs hatás. Az, hogy képes vagyok ezt a szöveget legépelni, nem vonja maga után azt, hogy a szöveg ténylegesen le is lett gépelve. Ez azonban azt jelenti, hogy ha a hatást előidézőjének ténylegessége mögött képesség van, akkor ennek a képességnek ismét valamilyen, hozzá képest külső hatás következtében kell átmennie abba a ténylegességbe, amely az eredeti hatás előidézését jelenti. Ilyen újabb hatásra csak abban az esetben nincs szükség, ha az előidéző úgy van ténylegességben, hogy emögött a ténylegesség mögött nincs képesség. Ilyen képesség nélküli ténylegességről (actus purus) nincs tapasztalatunk.</p>
<p style="text-align: justify;">A ható oknak egy másik fontos tulajdonsága, hogy az ok által kifejtett hatás egyidejű a változás bekövetkezésének az eseményével <a class="footnote" href="https://www.matthaios.hu/feed/?paged=13#note-2217-2" id="return-note-2217-2" title="Feser idézett műve, 146-147.o"><sup>2</sup></a>. Látszólag ennek ellentmondhat az, hogy például a távolban lecsapó villám hangját csak az esemény bekövetkezése után másodpercekkel hallhatjuk, vagy a kő eldobását nem követi rögtön az ez  által okozott ablak-betörés. Valójában azonban az alaposabb elemzés kideríti azt, hogy a villám  csak a levegőnek azt a sűrűsödését és ritkulását okozza, amely hanghullámként elérve dobhártyánkat, okozza az észlelt hanghatást. A kő eldobása is közvetlenül csak a kő adott pályán való repülését okozza. Így az ablak betörése a kő eldobásának csak közvetett és nem közvetlen eredménye. Az ok hatásának és az eredmény bekövetkezésének az egyidejűsége azonban nem jelenti azt, hogy ezekkel kapcsolatban nem lehet időtartamokról, hanem csak pillanatokról beszélni. A napsugárzás mint ok közvetlen hatásait hosszabb időn keresztül gyakorolhatja. Ezek közvetlen eredményei azonban csak akkor idéződnek elő, amikor süt a Nap. A közvetett eredmények persze később is jelentkezhetnek (például a leégett bőr kellemetlen érzése).</p>
<p style="text-align: justify;">A fenti példák is utalnak arra, hogy az okok oksági sorokat (vagy inkább hálókat) alkotnak. A közvetlen okok mögött közvetett okok sorozata van, amelyek közvetlen hatásai csak közvetlen okozataikra vonatkoznak, de közvetett hatásuk szükséges más oksági események megtörténtéhez is. Az oksági sorokkal kapcsolatban Edward Feser a már többször hivatkozott könyvében (148. o.) <a href="https://hu.wikipedia.org/wiki/Duns_Scotus">Boldog John Duns Scotus</a> megkülönböztetését idézi. A ferences teológus és filozófus  beszél lényegük szerint (per se) rendezett oksági sorokról és csak járulékosan (akcidentálisan) rendezett oksági sorokról. A lényegileg rendezett oksági sorokra a skolasztikus példa az, amikor egy ember botja segítségével mozgat egy követ. Az ilyen oksági sorokra jellemző, hogy a sorban egy ok nem tud működni anélkül, hogy az előtte álló ok rá közvetlenül ne hatna. A bot önmagától, az őt mozgató ember nélkül nem tudja mozgatni a követ. Ezen sorok másik jellemzője, hogy nem csak a közvetlen hatásnak és eredményének kell egyidejűeknek lenniük (ez minden közvetlen ok-okozat pár esetében szükséges), hanem a sorban lévő összes hatás és eredményeik egyidejűek.</p>
<p style="text-align: justify;">A járulékosan rendezett oksági sorok esetében az okok nem egyidejű okok. Az egyik ok csak annak a feltételét teremti meg, hogy a másik ok működhessen, de ezeknek a működéseknek nem kell egyidejűeknek lenniük. A hosszú időt igénybevevő oksági sorok  általában járulékosan rendezett oksági sorok. A mag elvetését követően különböző, időben nem egybeeső, de egymást feltételező okok eredményeként érik meg a növény és hoz termést. A sorozatban lévő okok nem közvetlenül az őket megelőző ok hatása alatt működnek, a megelőző okok csak a feltételét biztosítják annak, hogy az okok működhessenek.</p>
<p style="text-align: justify;">Az okságra, az oksági sorokra vonatkozó ismereteink tapasztalatainkra vonatkoznak. Az okság függést állapít meg az ok és az okozat között. Ez a függés azonban nem feltétlenül az időben utóbb lévőnek a függése az őt megelőzőtől, hanem a hatás eredményének függése a hatástól, a hatást gyakorlótól. Felmerül a kérdés, hogy ha csak ezeknek a függéseknek a rendszerét vesszük figyelembe, megérthetőek-e a világunkban történő változások, lehet-e egyáltalán egyetlen változás is világunkban, ha csak a függéseknek ez a rendszere létezik. A következő bejegyzés ezzel a kérdéssel foglalkozik.</p>
<div class="footnotes"><h2 class="notes">Jegyzetek:</h2><ol><li id="note-2217-1">Edward Feser: Scholastic Metaphysics. A Contemporary Introduction. editiones scholasticae. 108. oldal <a href="https://www.matthaios.hu/feed/?paged=13#return-note-2217-1">&#8617;</a></li><li id="note-2217-2">Feser idézett műve, 146-147.o <a href="https://www.matthaios.hu/feed/?paged=13#return-note-2217-2">&#8617;</a></li></ol></div></div>
    </div>
    
    <div class="article">
        <div class="title">A tiszta ténylegesség (actus purus)</div>
        <div class="categories">filozófia</div>
        <div class="summary">Az előző bejegyzésben a létesítő-ható okokról volt szó. A változás, amely egy képességet ténylegességbe visz át, valamilyen ok hatására történik. A változtató hatást előidéző ok különbözik attól a képességtől, amelyet a változásban ténylegességbe visz át. Az ok maga ténylegességben van a &#8230; <a href="https://www.matthaios.hu/a-tiszta-tenylegesseg-actus-purus/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-oksag-elve/">előző bejegyzésben</a> a létesítő-ható okokról volt szó. A változás, amely egy képességet ténylegességbe visz át, valamilyen ok hatására történik. A változtató hatást előidéző ok különbözik attól a képességtől, amelyet a változásban ténylegességbe visz át. Az ok maga ténylegességben van a hatás előidézésével kapcsolatban, mert a hatás előidézésének a képessége nem jelenti a hatás előidézését is. Amennyiben az ok ténylegessége mögött képesség van, akkor a változást előidéző hatás ténylegessége maga is változás eredménye. A változást előidéző ok ebben az esetben tehát maga is csak változás következtében lehet ilyen ok. Változás nélkül változást előidéző ok csak az lehet, aki esetében a ténylegesség mögött nincs képesség, aki tiszta ténylegesség (actus purus). Ilyen okkal tapasztalati világunkban nem találkozunk. Fontos megjegyzés az is, hogy az ok okkénti működése (az általa kifejtett hatás) és maga a változás egyidejűek.</p>
<p style="text-align: justify;">A fentiek alapján világunkban egy adott változás esetében a változás oka ugyancsak egy másik változás alanya. Ennek a változásnak is van oka, amely ugyancsak változás által lesz ok és így tovább. Így jutunk el egy olyan oksági sorhoz, amelyben az okok által kifejtett hatás és az ennek eredményeként beálló változások a sor minden egyes tagja esetében egyidejűek. A skolasztikusok klasszikus példája az ilyen sorozatokra a két okból álló sorozat: egy ember a botjával mozgat egy követ. Az első ok ebben a sorozatban az, aki mozgatja a botot, a második ok pedig a bot mozgása, amely oka a kő mozgásának. De ilyen sorozat például az, amikor (most visszafelé haladva) a vitorla mozgatja a hajót, a szél fújja a vitorlát, a szél pedig a légnyomás különbsége folytán keletkezik. A sort még folytathatnánk visszafelé, ha a nyomáskülönbségek okait keresnénk. (Megjegyezzük, minthogy egy változásnak több oka is lehet, a szó szoros értelmében az okok hálószerű struktúrát alkotnak. Ha azonban abban az esetben, amikor egy változás több ok működésének az eredménye, kiválasztunk egyet közülük, akkor már igazi sorhoz jutunk.) Az ok és hatásának eredménye közti viszony nem az időbeli előbb és később viszonya (ahogyan több újkori filozófus, például Hume gondolta), hanem az ok hatásának és eredményének a viszonya.</p>
<p style="text-align: justify;">Megállapíthatjuk tehát, hogy minden általunk tapasztalható változás mögött az egyidejű okok ilyen sorozatát találjuk meg. Ez a megállapítás nem (csak) az okok természettudományos vizsgálatának, hanem elsősorban a metafizikai elemzésnek eredménye. Amint az előző bejegyzésben említettük, a skolasztikusok az ilyen oksági sorokat lényegileg (per se) rendezett oksági soroknak nevezik. Ha a világunk változásai mögött meghúzódó ilyen (lényegileg rendezett) oksági sorokat vizsgáljuk, megállapíthatjuk, hogy ezek összességükben sem indokolják a változás tényét, ez még így is megmagyarázhatatlan tény marad. A változást előidéző okra való hivatkozás csak részleges magyarázatként jön szóba, mert ennek az oknak a hatása maga is változás eredménye, amely maga is indokolásra szorul. A változást előidéző ok nélkül pedig a változás nem jön létre. Ez az oksági sorok minden okára és okozatára igaz. A teljes sorra való hivatkozás sem indokolja meg teljesen a változás tényét, mert a sor bármelyik tagja csak részleges magyarázata a sor végén álló változás tényének. A változás azonban mindennapi tapasztalat, ezért az ilyen tulajdonságú okok mellett kell lennie egy olyan oknak is, amely úgy működik, úgy változtat, hogy működése nem változás eredménye. Ez azt jelenti, hogy ezen ok a változás előidézésére nézve olyan ténylegességben van, amely mögött nincs képesség, azaz, ez az ok tiszta ténylegesség, <em>actus purus</em>.</p>
<p style="text-align: justify;">A tiszta ténylegességben lévő ok feltételezése azáltal sem kerülhető el, hogy végtelen oksági sorokra hivatkozunk. Hiába van végtelen sok olyan okunk, amely a változás előidézésére nézve csak olyan ténylegességben van, amely ténylegesség mögött képesség húzódik meg, a képesség ténylegességbe való átmenetének teljes indokolását a sor egyetlen oka esetében sem tudjuk megadni, következésképpen egyetlen változás ténye sem indokolt teljesen. Amint A. D. Sertillanges (1863-1948) domonkos filozófus találóan mondta: egy ecset akkor sem kezd el magától festeni, ha akármilyen (esetleg végtelen) hosszú is a nyele <a class="footnote" href="https://www.matthaios.hu/feed/?paged=13#note-2233-1" id="return-note-2233-1" title="Edward Feser: Scholastic Metaphysics. A Contemporary Introduction. editones scholasticae. 152.o."><sup>1</sup></a>.</p>
<p style="text-align: justify;">A fenti gondolatmenetben tehát a változások és okaik metafizikai elemzése útján eljutottunk egy olyan változtató ok létezésének szükségességéhez, amely ok úgy változtat, hogy közben ő nem változik. Az ilyen ok képesség nélküli ténylegességként, <em>actus purus</em>-ként változtat. A fenti gondolatmenet tulajdonképpen Aquinói Szent Tamás <a href="https://en.wikipedia.org/?title=Quinque_viae">első és második útjának</a> összevonása. (Régebbi bejegyzések már foglalkoztak Aquinói Szent Tamás nyomán a kozmológiai istenérvekkel, például <a href="https://www.matthaios.hu/a-kozmologiai-ervek-1-resz/">itt</a>.) A változatlan változtatót, az arisztotelészi mozdulatlan mozgatót, a tiszta ténylegességet azonosítják Istennel. Az így jellemzett létező nem található meg tapasztalati világunkban, ezen kívül van.</p>
<p style="text-align: justify;">A változás nélküli változtatót, a mozdulatlan mozgatót a skolasztikus terminológia első vagy elsődleges oknak (causa prima), a többi okot pedig másodlagos okoknak (causae secundariae) nevezi. Az „első” szó azonban könnyen félreérthető. Ezt lehetne úgyis értelmezni, hogy az egy változás mögött lévő oksági sorban csak egyetlen kitüntetett másodlagos ok esetében okozza a változást az első ok. A többi másodlagos okok már csak a kitüntetett okon keresztül függenek az első októl és így okozzák a változásokat. Ez a mechanikus értelmezése azonban téves, mert a tiszta ténylegességnek, mint oknak a hatását nem lehet csupán egyetlen változást létrehozó hatásként értelmezni. Az előző bejegyzésekben többször említettük azt, hogy egy ténylegesség csupán a befogadó képesség által korlátozódik (actus non limitatur nisi per potentiam). Ha tehát egy ténylegesség csupán egyetlen (vagy több kitüntetett) változást létrehozó hatás ténylegessége, akkor mögötte valamilyen korlátozó képességnek kell lennie, ez pedig ellentmond a tiszta ténylegesség feltételezésének. A tiszta ténylegesség tehát olyan általános ok, amelynek hatása minden változásban jelen van. A változtató ténylegesség tehát korlátlan ténylegesség, de az a ténylegesség, amely a változások eredményeként áll elő, már korlátozott, mert ez egy adott képesség ténylegességbe való átvitele utján keletkezik. Összefoglalva megállapíthatjuk, hogy az első ok elsősége nem egy sorban való elsőség, hanem annak az elsősége, akitől a teljes sor minden oka függ.</p>
<p style="text-align: justify;">A fentieket szemléltethetjük egy példával. Egy (mechanikus) óra tulajdonképpen tekinthető egy olyan egyidejű oksági rendszernek, amelyben a fogaskerekek és egyéb alkatrészek valamilyen energiaforrást használva továbbítják a mozgást a mutatókhoz. Az energia forrása lehet egy rugó, az óra súlyainak helyzeti energiája, elektromos energia stb. (Most nem foglalkozunk az okságnak azzal a részével, amelynek következtében a mozgás periodikus mozgássá válik az órában, jóllehet ettől válik az óra az idő mérésére alkalmas eszközzé.) Ebben az esetben a járó óra alkatrészei tényleg egy, a sor legelején lévő első oknak (az energia forrásának) a hatását közvetítik a mutatók felé. A világ és Isten viszonyának ilyen, egykoron (vagy még talán még ma is) divatos elképzelését tükrözik Madách Imre szavai: „A gép forog, az alkotó pihen. Évmilliókig eljár tengelyén, Mig egy kerékfogát ujítni kell<em id="__mceDel"><em id="__mceDel"><em id="__mceDel">”.</em></em></em> Az <em>actus purus,</em> mint ok azonban nem így működik, oksága nem csak egyetlen konkrét változást előidéző ok. A tiszta teljesség, mint első ok, univerzális ok korlátok nélkül. A korlátok nem az első ok korlátai, hanem a hatást befogadó képesség korlátaiból adódnak. Az első ok nem az oksági sorok okai között van, hanem minden másodlagos ok fölött lévő ok, amely hatásának eredménye, hogy a másodlagos okok léteznek és működnek.</p>
<p style="text-align: justify;">A változások és okaik vizsgálata által tehát eljutottunk egy olyan létezőhöz, akinek létezése tiszta ténylegesség. A már többször idézett megállapítás szerint az ilyen ténylegességi létezésnek nincs korlátja, ez a végtelen létezés. Ennek következménye az is, hogy egynél több tiszta ténylegesség nem létezhet. Ha két ilyen korlátlan létező lenne, ezek már egymást korlátoznák és így nem lehetnének korlátlan létezők. A korlátlan létezéssel szemben sokaságot csak a létükben korlátozott létezők alkothatnak. A sokaság a létezés korlátozottságának a következménye. Aquinói Szent Tamás öt útja egy olyan létezőhöz vezet el, amelyet világhoz való viszonya és tulajdonságai alapján Istennel azonosíthatunk. Ebben a bejegyzésben a tiszta ténylegességben létezőhöz jutottunk el, aki a változások elsődleges oka. A tiszta ténylegességi létezés nem általunk megtapasztalható létezés. Ez a létezés gyökerében különbözik az általunk megtapasztalható létezéstől. Ezen különbség alapján erről a létezőről tagadnunk kell olyan tulajdonságokat, amelyek az általunk megtapasztalható létezést jellemzik. Ezekkel a tulajdonságokkal foglalkoztunk eddigi metafizikai elemzéseink folyamán. Minthogy ebben a létezőben nincs képesség, ebben nem lehetnek meg azok az összetettségek, amelyeket a metafizikai elemzés során fedeztünk fel. Az összetettségek hiányát azzal fejezzük ki, hogy erről a létezőről a teljes egyszerűséget állítjuk. A változások hiánya pedig az idő nélküliséget is jelenti, amelyet az örökkévalóság állítása fejez ki. Ez az örökkévalóság azonban nem kezdet nélküli és soha be nem fejeződő időtartamot jelent, hanem az időtartam, idő nélküli létezést. Ugyanakkor azonban olyan okról is szó van, amely felé az okozatok mutatnak. A következő bejegyzésben azzal is foglalkozunk, hogy milyen értelemben lehet az első okról valamit az okozatok alapján állítani.</p>
<div class="footnotes"><h2 class="notes">Jegyzetek:</h2><ol><li id="note-2233-1">Edward Feser: Scholastic Metaphysics. A Contemporary Introduction. editones scholasticae. 152.o. <a href="https://www.matthaios.hu/feed/?paged=13#return-note-2233-1">&#8617;</a></li></ol></div></div>
    </div>
    
    <div class="article">
        <div class="title">A természetes teológia vázlata</div>
        <div class="categories">filozófia</div>
        <div class="summary">Az előző bejegyzések (talán nem mindig könnyű olvasmányok) a természetes teológiához vezető útról szóltak. Maga az út azonban nem úgy indul, mint ehhez vezető út. Az út első szakasza tulajdonképpen azt a metafizikát öleli föl, amely az általunk megtapasztalható létezést, &#8230; <a href="https://www.matthaios.hu/a-termeszetes-teologia-vazlata/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzések (talán nem mindig könnyű olvasmányok) a természetes teológiához vezető útról szóltak. Maga az út azonban nem úgy indul, mint ehhez vezető út. Az út első szakasza tulajdonképpen azt a metafizikát öleli föl, amely az általunk megtapasztalható létezést, mint létezést vizsgálja. Rögtön az út elején nyilvánvalóvá válik, hogy magát a létezést nem tekinthetjük egyértelmű fogalomnak, <a href="https://www.matthaios.hu/a-metafizikai-ismeret/">ez a fogalom analóg fogalom</a>. A fogalom analóg volta megengedi, hogy a létezésben az egység és sokaság, állandóság és változás mozzanatai ellentmondás nélkül megjelenhessenek. Az ellentmondástól való mentességet biztosítja az, hogy a létezők szerkezetében az egymást kizáró mozzanatok egymástól metafizikailag, de valóságosan különböző „pólusokként” vannak jelen. Világunk létezőiben ezek a pólusok külön létezésként nincsenek jelen, együtt alkotják a létezőt, a köztük lévő viszony leírása a metafizika fő feladata. A metafizikai fő fogalompárairól több bejegyzésben is szó volt: <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">itt</a>, <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">itt</a> és <a href="https://www.matthaios.hu/a-metafizikai-kulonbsegrol-kepesseg-es-tenylegesseg-2-resz/">itt</a>. A létezők szerkezetének felderítése átvezet a természetes teológiához vezető út második szakaszához. A létezők szerkezetének oksági elemzése elvezet egy olyan létezőhöz, aki kívül áll a tapasztalható létezésen és aki magyarázata, oka ennek a létezésnek. A bejegyzésekben a változással, a képesség-ténylegesség párral kapcsolatos ilyen elemzésről volt szó (<a href="https://www.matthaios.hu/az-oksag-elve/">itt</a> és <a href="https://www.matthaios.hu/a-tiszta-tenylegesseg-actus-purus/">itt</a>), de régebbi bejegyzésekben szó volt a <a href="https://www.matthaios.hu/egy-rovid-istenerv/">létezők esetlegességéből</a>, <a href="https://www.matthaios.hu/a-teleologiai-erv-1-resz/">célrairányítottságából</a> kiinduló érvekről is. Az oksági kapcsolatok elemzésének eredményeként eljutottunk a tiszta ténylegesség, az <em>actus purus</em> létezéséig és az önmagában való létezőig, aki maga a lét, <em>ipsum esse subsistens</em>.</p>
<p style="text-align: justify;">A természetes teológia (theologia naturalis) tulajdonképpen az előbb vázolt út második szakaszával kezdődik. Ezt a szakaszt követi az előző szakasz eredményeinek alapján annak vizsgálata, hogy mit is állíthatunk az <em>actus purus</em>-ról, az <em>esse subsistens</em>-ről. A természetes teológia klasszikus alapszövege Aquinói Szent Tamás összefoglaló teológiai művében, a <em>Summa Theologiae</em>-ban található meg (ST I q. 3-27). Szent Tamás a Summa ezen kérdéseiben módszertanilag elsősorban nem a kinyilatkoztatásra támaszkodik, hanem az Isten felé vezető öt útjának az eredményeire. A természetes teológia ebben a felfogásban jellegzetesen katolikus ága nem is annyira a teológiának, mint inkább a metafizikának. Kétségtelen, hogy a „filozófusok Istenéről” és „Ábrahám, Izsák, Jákob és Jézus Istenéről” szóló tudásunk nem azonos. Az előbbi színtelenebb, közvetett és elsősorban a személyes vonásokban hiányos tudás. A két Isten ugyanaz, de ez az Isten a filozófusokhoz, mint filozófusokhoz nem szólt, nem jött el hozzájuk emberként, Jézus Krisztus személyében. Mégis, mi értelme van akkor a <em>theologia naturalis</em>-nak? A kérdésre a választ Weissmahr Béla jezsuita filozófus így adja meg Filozófiai istentan című könyvében (Mérleg – Távlatok 14. oldal; jóllehet a könyv megközelítéseivel nem teljesen értek egyet, de az erre a kérdésre adott válasza találó):</p>
<blockquote><p><span style="font-size: medium;">&#8230;Más szempontból ugyanis a filozófia istenfogalma tökéletesebbnek mondható sok vallásos ember istenfogalmánál. Mivel a vallás Istenről az emberi élményvilágból vett képekben és szimbólumokban beszél, nem pedig a képszerűséget felülmúlni törekvő fogalmakban, azért a vallásos ember istenképe könnyen emberszabásúvá válik. Vagyis a vallásos ember istenképét az antropomorfizmus fenyegeti.</span></p>
<p>&nbsp;</p></blockquote>
<p style="text-align: justify;">Az idézethez még hozzátenném, hogy tulajdonképpen a dogmafejlődés is az ebben megfogalmazottakat igazolja. A dogmák ugyanis a közvetlen forrásokban használt képek, szimbólumok jelentését fogalmilag írják le. Ezek a fogalmak azonban többször a filozófia készletéből vett fogalmak, mint például a természet, a lényeg, a szubsztancia fogalmai. A természetes teológia az Istenről szóló ismereteket eleve a metafizika keretein belül rendszerezi, ezért ez alapot ad a Szentírásban használt szavak, kifejezések félreértésektől, tévedésektől mentes értelmezéséhez. A megtestesülés és megváltás páratlansága, nagysága és méltósága a természetes teológia hátterében is megmutatkozik. A változatlan és örök Isten, a végtelen tökéletesség, aki végtelenül különbözik a teremtett létezéstől, jött el közénk Jézus Krisztusban, a megtestesült Igében és halt meg értünk emberként, hogy el ne vesszünk.</p>
<p style="text-align: justify;">Isten a teremtmények olyan oka, aki alapvetően különbözik minden teremtményi létezéstől. Az általunk tapasztalható létezők képességből (potentia) és ténylegességből (actus), kiemelten lényegből (essentia) és a létezés aktusából (actus essendi, existentia) összetett létezők. Istenben azonban ezek az összetettségek hiányzanak, ellenkező esetben ugyanis nem lehetne az általunk tapasztalható létezés tényének elegendő indoka. A <em>theologia naturalis</em> ezért először a teremtményi létezés metafizikai elemzése folyamán felderített mozzanatait tagadja Istenről. Így megállapítja, hogy</p>
<ol style="text-align: justify;">
<li><span style="line-height: 15px;">Isten teljesen egyszerű (az összetettség tagadása).</span></li>
<li>Isten végtelen (a korlátozottság tagadása).</li>
<li>Isten változatlan, örökkévaló (a változás és ezzel együtt az időbeni létezés tagadása).</li>
<li>Isten egy (azaz a sokaság tagadása).</li>
</ol>
<p style="text-align: justify;">A fentiekben megmutatkozó „negatív teológia” azonban pozitív vonásokra is utal. Láttuk, hogy a képesség és ténylegesség közti viszony <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">nem szimmetrikus</a>, mert a képesség értelmetlen a hozzátartozó ténylegesség nélkül, ugyanakkor a ténylegességnek nem szükségszerű párja a képesség, jóllehet tapasztalataink körében csak együtt fordulnak elő. A ténylegesség ezen prioritásának (tulajdonképpen a természetes teológiát megelőző) felismerése is utal a pozitív tartalomra.</p>
<p style="text-align: justify;">Isten elsődleges és általános oka annak a létezésnek, amelyet megtapasztalunk. Ebből kiindulva juthatunk el olyan isteni tulajdonságokhoz, amelyek nem a teremtett létezés szerkezetének tagadásából származnak, hanem éppen az ebben a létezésben lévő tökéletességeket állítanak Istenről. Hogyan lehet a teremtett létezés rendjéből ilyen módon átlépni a létezésnek egy másik rendjébe, az isteni létezés rendjébe? Erre az alapot az az elégséges okság elve adja meg, amely szerint az okozat nem tartalmazhat semmi olyat, ami az okból nem magyarázható meg, amit az ok nem indokol. Ez azonban nem jelenti azt, hogy az ok és okozat között valamilyen formai azonosságról beszélhetünk. Ez is előfordulhat, ha az ok és okozat közel vannak egymáshoz. A szülők és az általuk nemzett gyermekek természete azonos. Ha azonban az ok és az okozat nem tartoznak azonos fajba, akkor már csak hasonlóságról beszélhetünk. Isten és a teremtett világ végtelen távolságban vannak egymástól. Isten a tiszta ténylegesség, <em>actus purus</em>. Az a ténylegesség, amely mögött nincsenek képességek, korlátlan ténylegesség, mert a már többször idézett megállapítás szerint a ténylegesség csak a képesség által korlátozódik (actus non limitatur nisi per potentiam). Ezzel szemben az Isten által okozott létezésre és változásra a képességből és ténylegességből való összetettség jellemző. Mindazoknak a ténylegességeknek, tökéletességeknek azonban, amelyeket a teremtett világ korlátozott létezésében találunk, meg kell felelniük valamilyen hasonlóság alapján a tiszta ténylegességnek, a végtelen tökéletességnek. Ezen megfeleltetés nélkül Isten tiszta ténylegessége, tökéletessége nem lenne végtelen, korlátlan tökéletesség, mert valami olyanban szenvedne hiányt, ami a teremtett létezésben jelen van, igaz hogy itt csak képességek által korlátozva. Ezért azon a tökéletességek fogalmai, az ezeket jelölő szavak, amelyek nem feltétlenül utalnak a teremtett létezésben való megvalósulásuk korlátaira (amely tökéletességekkel rendelkezni mindig jobb mint velük nem rendelkezni), úgy alkalmazhatóak Istenre, hogy ezek Isten valóságos tulajdonságait jelölik. Jóllehet ezen fogalmak, szavak hasonló dolgokat jelölnek a teremtmény esetében, mint amilyeneket Isten esetében, mégis végtelen a különbség a jelölés módja (modus significandi) között. Ezek a teremtményekben véges, korlátok közé zárt tökéletességeket jelölnek, Isten esetében azonban korlátlan, végtelen tökéletességekről van szó. (A teremtésben megtalálható tökéletességek Istenről való állításának módszertanáról szól a <a href="http://www.labjegyzetek.com/kezd337lap/megismeres">domonkos nővérek blogjának egy begjegyzése</a>.) Többször említettük már, hogy magának a létezésnek a fogalma analóg fogalom. Ez az analógia a viszonyok analógiája, <a href="https://www.matthaios.hu/az-analogia-fajtai/"><em>analogia proportionalitatis</em></a>. Ez a tapasztalható létezés esetében inkább egy horizontális értelemben vett analógia most vertikális irányt is kap: beszélhetünk a tapasztalható létezők elsődleges és egyetemes okukhoz való hasonlóságáról. A teremtett lét képességből és ténylegességből való összetétele miatt azonban ezek és Isten, a tiszta ténylegesség közti minden hasonlóságnál végtelenül nagyobb a köztük lévő különbség, amint arra negyedik lateráni zsinat (1215) is utal.</p>
<p style="text-align: justify;">Szent Tamás természetes teológiájának &#8220;állító&#8221; részében mindenekelőtt Isten tökéletességéről és jóságáról beszél. Ez követi Isten &#8220;operatív&#8221; tökéletességeinek a tárgyalása. A szellemi létező két alapvető képessége az értelem és az akarat. A teremtett létezőben ezen képességek működése korlátozott, véges. Istenben, a tiszta ténylegességben az értelem és akarat működése korlátlan, végtelen. Ezek tárgyukat tekintve nem lépnek ki az isteni létezésből, a végtelen igazságra és jóságra, Istenre, saját magára irányulnak. Isten egyszerűsége, összetételtől való mentessége miatt ezek nem különböznek egymástól és az isteni lényegtől, ezek azonosak egymással és az isteni lényeggel.</p>
<p style="text-align: justify;">A természetes teológia fenti, igen rövid vázlatával most (ideiglenesen) befejeződik a bejegyzéseknek metafizikával, természetes teológiával foglalkozó (talán kissé elvont) sorozata. A következőkben a fejlődéssel, az ember, az emberiség eredetével foglalkozunk.</p></div>
    </div>
    
    <div class="article">
        <div class="title">A fejlődés kérdései. Áttekintés</div>
        <div class="categories">filozófia</div>
        <div class="summary">Az előző bejegyzések a metafizikáról, a természetes teológiáról szóltak. Most ezt a területet (nem teljesen) elhagyva, a fejlődéssel kapcsolatos kérdésekkel foglalkozunk. A fejlődés sokféle értelemben használt szó. Beszélhetünk dogmafejlődésről, társadalmi fejlődéről, a tudományok fejlődéséről stb. Témánk elsősorban a biológiai fejlődéssel, &#8230; <a href="https://www.matthaios.hu/a-fejlodes-kerdesei-attekintes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzések a metafizikáról, a természetes teológiáról szóltak. Most ezt a területet (nem teljesen) elhagyva, a fejlődéssel kapcsolatos kérdésekkel foglalkozunk. A fejlődés sokféle értelemben használt szó. Beszélhetünk dogmafejlődésről, társadalmi fejlődéről, a tudományok fejlődéséről stb. Témánk elsősorban a biológiai fejlődéssel, ennek elméleteivel, a darwinizmussal foglalkozik.</p>
<p style="text-align: justify;">Az előző bejegyzésekben sok szó esett a változásokról. A fejlődésben is változások történnek és így felmerül a kérdés, hogy milyen alapon beszélünk változásokról, változások egy sorozatáról fejlődésként. A fejlődés fogalma – úgy látszik – elkerülhetetlenül utal valamilyen állapotra, amelynek elérése felé irányulnak a fejlődésben történő változások, lépések. A fejlődés fogalma tehát magában foglal valamilyen célt, teleológiát. A célra irányítottság, a teleológia az emberi cselekvések tulajdonsága. Erről beszélhetünk például az ember technikai, technológiai konstrukciós munkájával kapcsolatban is. Egy tervben, egy programban az egyes részek nem véletlenül kerülnek a helyükre (nem kisorsolják ezek helyét), hanem a tervező valamilyen cél érdekében helyezi az adott dolgot az adott helyre. A megvalósítás lépései ugyancsak célokkal ellátott változások sorozata. Elérendő célként például a kész autó, a kész ház van a lépések mögött. Az ilyen tevékenységekre azonban nem elsősorban a „fejlődés”, hanem „fejlesztés” szót használjuk. A személytelen „fejlődés” szó nem utal arra, hogy itt személy, személyek által kitűzött célokról van szó. A „fejlődni” ige nem annyira cselekvést, hanem történést fejez ki. Ezzel szemben a „fejleszteni” tárgyas ige már cselekvésre utal, mégpedig olyan cselekvésre, amely mögött cél van. Ennek ellenére, mint említettük, a „fejlődés” szóban is van valamilyen célra utalás, ez a cél azonban első pillanatra nem tűnik valamilyen személy által kitűzött célnak.</p>
<p style="text-align: justify;">A célszerűség, a teleológia említése a modern tudomány képviselői nagy részénél szinte azonnal „kiveri a biztosítékot”. Kérdés azonban, hogy a célszerűség teljesen kiküszöbölhető-e a fejlődés fogalmából. Nyilvánvaló, hogy tudományos környezetben nem lehet minden további nélkül személyesen kitűzött célokról beszélni. Lehet azonban célszerűségnek olyan értelmezése, amely megalapoz egy általános értelemben vett cél-okságot úgy, hogy ez a cél-okság analóg értelemben még az élettelen világra is alkalmazható. Ennek a cél-okságnak egy speciális esete az, amikor a &#8220;miért&#8221;, &#8220;mi célból&#8221; kérdésre személyre utalást magába foglaló választ adunk. Az előző, metafizikával foglalkozó bejegyzések nem foglalkoztak a cél-oksággal. A bejegyzések témája a tapasztalható létezésben lévő egység és sokaság, állandóság és változás elemzése volt. Az elemzés rámutatott arra, hogy tapasztalati világunk létezői összetett létezők, és ezt az összetételt legáltalánosabban a képesség-ténylegesség (potentia-actus) fogalompár fejezi ki. A változás a képességből tényegességbe való átmenet valamilyen létesítő-ható ok hatására. Nem foglalkoztunk azonban azzal, hogy a változás magyarázatának a létesítő-ható ok (causa efficiens) mellett még cél-okot (causa finalis) is tartalmaznia kell. Az általánosabban értelmezett cél-ok rávilágít a létezés teleologikus oldalára, de ez a teleológia első lépésben nem mutat egy személy felé. A célszerűség ilyen felismerése azonban kiinduló pontja lehet olyan érvelésnek, amely Isten felé vezet. Aquinói Szent Tamás ötödik útja talán a legismertebb teleológiai érv. Ezzel az érvvel már foglalkoztunk egy <a href="https://www.matthaios.hu/a-teleologiai-erv-1-resz/">régebbi bejegyzésben</a>, de a metafizika cél-okságára és az erre alapozott érvre nem sokára ismét visszatérünk.</p>
<p style="text-align: justify;">Fontos megjegyzés, hogy ez a teleológiai érv metafizikai érv. Nem hivatkozik semmilyen konkrét természetben felfedezett, főleg  biológiai célszerűségre. Az érv akkor is érvényes lenne, ha az élet meg sem jelent volna világunkban. (Ekkor legfeljebb nem lenne senki, aki érvelne.)  Ez világosan utal arra, hogy ezt az érvet semmilyen fejlődéselmélet nem érvénytelenítheti. A metafizikai (és helyes) értelemben vett teleológiának éppen az a jellemzője, hogy a &#8220;hogyan&#8221; kérdésre adott válasz nem teszi fölöslegessé továbbra sem &#8220;a mi célból&#8221; feltett kérdést. Mint említettük, ezzel a témával majd egy külön bejegyzés foglalkozik. Most csak annyit jegyeznénk meg, hogy ez a megközelítés is rávilágít arra, hogy egyrészt a kereszténységnek nincs oka a fejlődéselméleteket eleve elutasítani. Ezek a fejlődés hogyan-jára igyekeznek választ adni, de a hogyan-ra adott helyes válasz helyesen értelmezve nem teszi fölöslegesség a „mi célból” kérdést. Másrészt pedig a fejlődéselméleteknek nem eleve szükségszerű következménye az ateizmus. Akik tehát valamely fejlődéselmélet alapján válnak (harcos) ateistává, azok vagy nem értik helyesen mit is jelent a teremtés vagy pedig indokolatlanul terjesztik ki elméletüket. Az utóbbira tipikus példa az, amikor az ember szellemi képességeit valamilyen anyagi értelemben vett fejlődés eredményeinek tekintik. Az ember lehet a fejlődés eredménye, de nem teljesen, a szellemi képességeit is beleértve.</p>
<p style="text-align: justify;">A továbbiakban elsősorban a biológiai fejlődéselmélettel foglalkozunk, de nem szakbiológiai szempontból. Ezelőtt érdemes megnézni, hogy milyen helyet foglal el a biológia az ismeretek, a tudományok rendszerében. Ez útbaigazítást adhat arra vonatkozóan, hogy a biológia keretében adott magyarázatok, elméletek mennyire léphetnek fel a teljes magyarázat igényeivel. Egyik <a href="https://www.matthaios.hu/matematika-fizika-metafizika/">korábbi bejegyzésünkben</a> már foglalkoztunk az elméleti tudományok felosztásával. (Az „elméleti” jelző itt az „alkalmazott” jelzővel van szembe állítva. Az elméleti tudomány magáért az igazság kedvéért keresi az igazságokat, az alkalmazott tudományok pedig ezeket a technikában, gyógyításban stb. akarják alkalmazni.) A három elméleti tudomány a metafizika, a fizika és a matematika. Ezek a tudományuk tárgyukhoz az elvonás, az absztrakció különféle módjain keresztül jutnak el. A metafizika nem használja az elvonásnak azt a módját, amely arra épül, hogy az összetett létező bizonyos mozzanatai értelmesen vizsgálhatóak önmagukban is, eltekintve a létezőben lévő többi dologtól. Ezért ebben a (nem metafizikai) elvonásban eltekinthetünk a teljes létezőtől és vizsgálatainkat csak az adott mozzanatra összpontosíthatjuk. Ez az elvonás adja meg a lehetőséget az egyértelmű (univok) fogalmak használatára. A metafizika ezzel szemben a teljes létezést vizsgálja, ezért ez semmitől sem tekinthet el, ami létezik. Ennek következtében az általa használt fogalmak sem egyértelmű fogalmak, hanem <a href="https://www.matthaios.hu/a-metafizikai-ismeret/">analóg fogalmak</a>.</p>
<p style="text-align: justify;">A skolasztikus (arisztotelészi értelemben vett) fizika eltekint a tapasztalati létezők egyediségétől és csak az általános vonatkozásokat vizsgálja. Első pillanatra nyilvánvaló, hogy a skolasztikus értelemben vett fizika nem azonos a mai fizika tudományával. A mai értelemben vett fizika, kémia, biológia a skolasztikus fizika részterületei. Ha a vizsgálat tárgya az anyagi létezők egyik legfontosabb tulajdonsága, a mérhető mennyiség, akkor jutunk el a mai értelemben vett fizikához. A természettudományokra általában jellemző, hogy saját szakterületük jelenségeit elméletek felállítása által akarják megérteni, megmagyarázni. A fizika esetében ez az elmélet matematikai jellegű, mert a fizika tárgyai elsősorban a létezők mennyiségi vonatkozásai. Az elmélet azonban nem adja meg a tudásnak azt a bizonyosságát, amely önmagában elegendő lenne, ezért az elméleteket össze kell vetni a tapasztalattal, a fizika esetében elsősorban méréseket magukba foglaló kísérletekkel. Ezért lehet a fizikát és a hozzá szorosan kapcsolódó tudományokat (csillagászat, kozmológia, geofizika stb.) elsősorban (noha nem kizárólagosan) <em>empiriometrikus </em>tudományoknak tekinteni <a class="footnote" href="https://www.matthaios.hu/feed/?paged=13#note-2261-1" id="return-note-2261-1" title="Anthony Rizzi: Science Before Science, Press of the Institute of Advanced Physics, 2004"><sup>1</sup></a>.</p>
<p style="text-align: justify;">A biológia jellemzője inkább a sémák, alakzatok használata az élet jelenségeinek vizsgálatában és magyarázatában, ezért a biológia <em>empiriosematikus</em> tudomány. A biológiát is jellemzi a tapasztalati ellenőrzésre szoruló elméletek felállítása. Az elméleteken keresztül való megértés is utal az ismeretek helyességéről való meggyőződés (bizonyosság) korlátaira. Így az általuk adott magyarázatok elvileg változásra képes magyarázatok. De az ezen tudományok által adott magyarázatok részleges voltára más is utal. Ezek a tudományok az absztrakció, az elvonás által a teljes létezésnek egy-egy „szeletét” vizsgálják. A vizsgálat érdekében ezt a szeletet bizonyos önállósággal látják el. Valójában azonban nem lehet szó teljes önállóságról, mert ezek a szeletek önállóan csak a vizsgáló értelemben léteznek, például fogalmi rendszerként, elméletként. Ezért ezek a tudományok a teljes valóságra teljes magyarázatot soha sem adnak. Amikor tehát egyesek ezekre a tudományokra hivatkozva a totális magyarázat igényével lépnek fel, akkor indokolatlanul lépik át a részleges és a teljes közti határvonalat.</p>
<p style="text-align: justify;">A darwinizmus, illetve ennek modern változatai szaktudományos elméletek. Vannak azonban ezekben az elméletekben olyan gondolatok is, amelyek túlmutatnak a szaktudományokon. Hasonló a helyzet az elmélet értelmezéseivel. Tipikusan ilyen értelmezés az ateista értelmezés. De <a href="https://www.matthaios.hu/az-oksag-elve/">az elégséges magyarázat</a> elve is kérdéseket vet fel magával a fejlődéssel kapcsolatban. A fejlődésben a kevésbé bonyolultból, a kevésbé fejlettből jön létre a bonyolultabb, a fejlettebb, az alacsonyabb rendűből a magasabb rendű. Így tehát olyan „léttöbblet” keletkezik, amelynek elégséges magyarázatát valahogyan meg kell adni. Hasonlóan kérdés merülhet fel a fajok közös <a href="https://www.matthaios.hu/metafizikai-osszefoglalas-2-resz/">lényegadó forma</a> általi meghatározottságával kapcsolatban is. A fajok a (darwini) fejlődéselmélet állítása szerint dinamikusan alakulhatnak egymásba. Ezért, ha fenn akarjuk tartani a lényegadó forma filozófiai eredetű fogalmát, akkor meg kell vizsgálnunk ennek viselkedését a fajok esetleges átalakulása folyamán. Ezekről a kérdésekről is a következő bejegyzésekben lesz szó.</p>
<div class="footnotes"><h2 class="notes">Jegyzetek:</h2><ol><li id="note-2261-1">Anthony Rizzi: Science Before Science, Press of the Institute of Advanced Physics, 2004 <a href="https://www.matthaios.hu/feed/?paged=13#return-note-2261-1">&#8617;</a></li></ol></div></div>
    </div>
    
    <div class="article">
        <div class="title">Teleológia és fejlődés</div>
        <div class="categories">filozófia</div>
        <div class="summary">Alapvető emberi tulajdonság a tények megértésére való törekvés. Ez a törekvés része mindennapi életünknek és hajtóereje az emberi szellem vállalkozásának, a tudománynak. Arisztotelész a dolognak (ami változás eredménye) megértésével, magyarázatával kapcsolatban négy szempontot említ. Valamit akkor értünk meg, ha ezt &#8230; <a href="https://www.matthaios.hu/teleologia-es-fejlodes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Alapvető emberi tulajdonság a tények megértésére való törekvés. Ez a törekvés része mindennapi életünknek és hajtóereje az emberi szellem vállalkozásának, a tudománynak. Arisztotelész a dolognak (ami változás eredménye) megértésével, magyarázatával kapcsolatban négy szempontot említ. Valamit akkor értünk meg, ha ezt okaiban látjuk, az okokat pedig négy csoportra oszthatjuk. A megértéshez szükséges a változás anyagi okának (causa materialis), formai okának (causa formalis), (létesítő) ható okának (causa efficiens) és cél-okának (causa finalis) a megértése. A két első okot belső oknak tekinthetjük, ezek ugyanis a dolog belső (metafizikai) szerkezetének a megértésére vonatkoznak. Az anyagi ok megjelöli az összetett dolog anyagi összetevőjét, azt, hogy a dolog miből van, miből jött létre. A formai ok a dolog (metafizikai értelemben vett) formájára vonatkozik. A ható ok és a cél-ok külső okok, ezek a dolgon kívül vannak, de szükségesek a dolgot létrehozó változás megértéséhez. A ható ok hasonlít leginkább arra, amit ma oknak szoktak nevezni. Ez az az <a href="https://www.matthaios.hu/az-oksag-elve/">ok</a>, amely a dolog létrejöttét eredményező változást okozza. Ez viszi át a képességet a dolog ténylegességébe. A cél-ok arra a kérdésre ad magyarázatot, hogy miért, mi célból történik ez a változás.</p>
<p style="text-align: justify;">A fentieket szemléltethetjük egy biológiából vett példával  <a class="footnote" href="https://www.matthaios.hu/feed/?paged=13#note-2283-1" id="return-note-2283-1" title="Edward Feser: Aquinas. A Beginners Guide, Oneworld, Oxford, 2009, 17.o"><sup>1</sup></a>. Az élő szervezetben lévő szív anyagi okának az az izomszövet tekinthető, amelyből a szív áll. A formai ok megkülönbözteti ezt a szövetet a szervezet többi izomszövetétől, megadva szív sajátságos formáját. Itt azonban elsősorban nem a szív alakjáról van szó, hanem a szív sajátos funkcióit, szerkezetét meghatározó összetevőről, a filozófiai értelemben vett formáról. A ható ok pedig a szervezet fejlődésének a folyamata, amelyben a sejtek, a szövetek differenciálódnak és kialakulnak az egyes szervek. A cél-ok pedig azt jelöli meg, hogy miért van a szív, mi a szív szerepe a szervezetben: a szív a vérkeringést biztosító legfontosabb szerv.</p>
<p style="text-align: justify;">A cél-oksággal szemben azt az ellenvetést szokták tenni, hogy a tipikusan emberi világra jellemző cél-okságot kiterjeszti az ember alatti világra. Az ember tulajdonsága az, hogy változtató tevékenységét általában a célok kitűzése előzi meg. A célok kitűzése tulajdonképpen jövőben bekövetkező állapotra való irányítottságot jelent. A már jelenben megvalósult dolgokat nem lehet megvalósítandó célként kitűzni. A célt az ember általában magának tűzi ki. A cél kitűzése az ember szellemi létezése által válik lehetővé, az anyagi világban még nem létező jövő az emberi értelemben már létezhet. Ha tehát a célokról, teleológiáról egyetemesen, az egész létezést érintően akarunk beszélni, akkor a cél önmagának való kitűzésétől, mint szellemi tevékenységtől el kell tekintenünk, mert az emberalatti világ dolgait nem jellemzi a szellemi létezés. A jelenleg nem létező, jövőben bekövetkező állapot felé irányítottságról azonban beszélhetünk. Már a <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség-ténylegesség</a> (potentia-actus) fogalompárral kapcsolatban említettük, hogy a képességnek önmagában  véve nincs értelme, ez értelmes csak a megvalósultságra, a ténylegességre irányultságában lehet. Ez adja meg az alapot arra, hogy a ható okokkal kapcsolatban beszéljünk az oknak a hatás eredményére való irányultságáról, mint célról. A ható ok hatásra való képessége egy adott (és nem más) hatás előidézésére irányul. Az emberalatti világban tehát találunk irányítottságot, célt, de ezzel együtt magában a dologban nem találjuk meg ezen cél szellemi tevékenység általi kijelölését.</p>
<p style="text-align: justify;">Az emberalatti világban a ható oknak az okozat felé való irányultságát Aquinói Szent Tamás szerint (ST I q. 2 a. 3) az is mutatja, hogy bizonyos okok többször okozva általában (de nem mindig, mert az ok akadályozva is lehet hatása kifejtésében) ugyanazt az okozatot hozzák létre. Ez is utal arra, hogy az ok az okozat létrehozására irányul, az okozat nem véletlenül jön létre. Ezt a tényt az sem cáfolja, hogy az ok az okozatát valamilyen természeti törvény szerint hozza létre és ezzel magyarázható az okozatok hasonlósága. A természeti törvény éppen megerősíti ezt a tapasztalatunkat. Van tehát egy olyan általánosabb értelemben vett célra irányulás, amely a ható oknak az okozat felé irányulását jelenti. Fontos megjegyezni, hogy az okozat még nem létezik, ez a jövőben van, ez a ható ok működésének az eredménye lesz. Ami a jelenben van, az a ható ok jövő felé való irányultsága, egy vonatkozás a ható ok és jövőbeli okozata között. Vonatkozás azonban csak két olyan dolog között lehet, amelyek valamilyen módon léteznek. A semmi nem lehet semmilyen vonatkozás alanya sem. A jövő reálisan még nem létezik, ezért az ok okozat felé irányítottságának vonatkozása csak egy értelemben lehet meg, amelyben a jövő is létezik az értelmi létezés szintjén. Ezért az ok és az okozat közötti vonatkozás feltételez egy szellemi létezőt, aki forrása a világban található célra irányítottságnak. Ennek a tulajdonképpen egyszerű, de mély gondolatmenetnek az alapja Aquinói Szent Tamás ötödik útja (ST I q. 3 a. 3), amelyet teleológiai érvnek is szoktak nevezni. Ez az érv az utolsó Szent Tamás érveinek a sorában, ezt megelőzik azok az érvek amelyek a változatlan változtatóhoz, az elsődleges okhoz, a tiszta ténylegességhez (actus purus), az önmagában álló létezéshez (ipsum esse subsistens) vezettek. A minden változásnak célt adó értelemhez vezető ötödik érv is ugyanoda vezet, ahová a többi érvek.</p>
<p style="text-align: justify;">Eward Feser a már idézett könyvében <a class="footnote" href="https://www.matthaios.hu/feed/?paged=13#note-2283-2" id="return-note-2283-2" title="I.m. 110-119. o."><sup>2</sup></a> összeveti Aquinói Szent Tamás érvelését az <a href="https://hu.wikipedia.org/wiki/Értelmes_tervezettség">értelemes tervezettség</a> (intelligent design) érvelési rendszerével. Az értelmes tervezettség a természettudományokat (elsősorban a biológiát) használva érvel egy intelligens tervező, Isten létezése mellett. Szerinte a természet világának, elsősorban az élővilágnak tudományos vizsgálata folyamán a tervezettségnek, a komplexitásnak olyan megnyilvánulásaival találkozunk, amelyek valószínűvé teszik, hogy ezek mögött egy értelmes tervező, az Isten van. Kicsi a valószínűsége ugyanis annak, hogy a tervezettségre utaló bonyolultsággal rendelkező élet, az élőlények fajai pusztán anyagi tevékenységek eredményeiként előálljanak. Az ilyen gondolatmeneteket bírálók azt vetik az intelligens tervezettség híveinek szemére, hogy ők az Istent a hiányok isteneként (God of the gaps) vélik felfedezni, mert a természetes okok egyelőre hiányzó, tudomány által még fel nem derített láncszemeit próbálják az isteni tervezéssel helyettesíteni. Aquinói Szent Tamás érvelése és az intelligens tervezettség közti különbség az első pillanatban látszik. Szent Tamás érvelése metafizikai érvelés, tapasztalati világunk legátfogóbb elemzésének eredményeként jut el ahhoz az okhoz, amely ezen világ létezésének és működésének a feltétele. Az elsődleges ok nem illeszthető be a másodlagos okok sorába, ez ezek fölött van. Az intelligens tervezettség képviselői a másodlagos okok sorában mutatkozó hiányok magyarázata miatt hivatkoznak Istenre. Szent Tamás érvelése azonban nem függ a természettudományok eredményeitől, ez az érvelés a létezésben jelenlévő általános célra irányítottságon alapul, ennek a célra irányítottságnak az általános magyarázata az isteni értelem. Ennek érdekes következménye az, hogy az így felfedezett Isten létezését nem teheti kétségessé semmilyen tudományos elmélet, még akkor sem, ha esetleg ez az elmélet olyan hiányokat magyaráz meg, amelyek magyarázatát korábban Istenben vélték felfedezni. Ez igaz <a href="https://hu.wikipedia.org/wiki/Richard_Dawkins">Richard Dawkins</a> géncentrikus darwinizmusára is. Tegyük fel, hogy ez az elmélet a ma megtalálható fajok kialakulásának teljes és hibátlan biológiai magyarázatát megadja. (Ez a feltételezés sokak szerint nem állja meg a helyét.) Ez azonban egyáltalán nem cáfolja Szent Tamás teleológiai érvét, amely nem az élettelen anyag és az élet, a különböző fajok közti távolság nagyságára épül, arra hivatkozva, hogy ezt a távolságot a másodlagos, természetes okok önmagukban nem képesek áthidalni. A transzcendens elsődleges ok, az isteni értelem nem abban mutatkozik meg, hogy fölöslegessé teszi a másodlagos, természetes okok működését. Ezek működésükben egy olyan célt valósítanak meg, amely cél éppen ezen valóságos okok működésén keresztül valósul meg, de ezt a célt a természettudományok nem képesek felismerni, ez kívül esik ezen tudományok területén. Ez a cél nem teszi fölöslegesség a tudományos elméleteket, az ezek által nyújtott magyarázatokat, de ezek sem homályosítják el a transzcendens célhoz rendelést, amely világunk dolgainak belső tulajdonsága, nem pedig valamilyen külső tervhez, tervrajzhoz való külsődleges igazodás.</p>
<p style="text-align: justify;">A fentiek azonban nem jelentik azt, hogy a Dawkins által képviselt géncentrikus darwinizmus minden probléma nélküli elmélet lenne. Ez az elmélet például nem tudja megmagyarázni az ember anyagban való, de szellemi létezését. A további bejegyzésekben elsősorban azokról a kérdésekről lesz szó, amelyeket ez az elmélet felvet a filozófia, a természetfilozófia szempontjából. Így foglalkozni fogunk az élet eredetének (jóllehet ez közvetlenül nem tárgya Darwin, Dawkins elméletének), a fajok stabilitásának filozófiával összefüggő kérdéseivel is.</p>
<div class="footnotes"><h2 class="notes">Jegyzetek:</h2><ol><li id="note-2283-1">Edward Feser: Aquinas. A Beginners Guide, Oneworld, Oxford, 2009, 17.o <a href="https://www.matthaios.hu/feed/?paged=13#return-note-2283-1">&#8617;</a></li><li id="note-2283-2">I.m. 110-119. o. <a href="https://www.matthaios.hu/feed/?paged=13#return-note-2283-2">&#8617;</a></li></ol></div></div>
    </div>
    
    <div class="article">
        <div class="title">Forma és információ</div>
        <div class="categories">filozófia</div>
        <div class="summary">Előző bejegyzéseinkben a fejlődéssel foglalkoztunk. Mielőtt ezt a témát folytatnánk, visszatérünk az Aquinói Szent Tamást mesterének tekintő filozófia, metafizika és természetbölcselet egyik fontos fogalompárjához. Az elsődleges anyag (materia prima) és a lényegadó forma (forma substantialis) témájával már foglalkozott egy régi &#8230; <a href="https://www.matthaios.hu/forma-es-informacio/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Előző bejegyzéseinkben a fejlődéssel foglalkoztunk. Mielőtt ezt a témát folytatnánk, visszatérünk az Aquinói Szent Tamást mesterének tekintő filozófia, metafizika és természetbölcselet egyik fontos fogalompárjához. Az elsődleges anyag (materia prima) és a lényegadó forma (forma substantialis) témájával már foglalkozott egy <a href="https://www.matthaios.hu/metafizikai-osszefoglalas-2-resz/">régi bejegyzés</a>. Most ismét visszatérünk ehhez a témához, ezt a modern természettudomány redukciós törekvéseinek a szempontjából vizsgáljuk. A redukcionizmus sok jelentésben használt fogalom, most ezt annak a megközelítésnek a jelölésére használjuk, amely szerint világunk minden jelensége (köztük az ember is) végső soron megérthető, megmagyarázható a természet legelemibb törvényei, a fizika törvényei alapján. Annak oka, hogy mégis létezik fizikától különböző kémia, biológia, nem az, hogy a fizikai törvények nem lennének elegendőek a magyarázathoz, hanem egyrészt az, hogy mi még nem ismerjük ezeket a törvényeket a maguk teljességében, másrészt pedig a jelenségekben résztvevő részecskék nagy száma miatt emberi teljesítőképességünk korlátai nem teszik lehetővé az adott vegyületben, élő szervezetben ezeknek a törvényeknek az egész rendszerre történő alkalmazását. A redukcionista álláspont szerint azonban ez elvileg nem lenne lehetetlen. Azt hiszem, világos, hogy az ilyen értelemben vett redukcionista álláspont mennyire tudományon kívüli álláspont, ez tudományosan nem igazolható előfeltevéseken alapul. Ennek ellenére ez a megközelítés a természettudományokon belül jogos megközelítés lehet.</p>
<p style="text-align: justify;">A redukcionizmus nem a természettudományok utóbbi évszázadokban bekövetkezett fejlődésének az eredménye, ezzel már az ókorban is találkozunk. Az ókori atomizmus képviselői (például <a href="https://hu.wikipedia.org/wiki/Démokritosz">Démokritosz</a>) a görög filozófia központi problémáját, az egység és a sokaság, az állandóság és a változás problémáját úgy oldották meg, hogy az oszthatatlanul egynek és változatlannak a kicsinységük miatt érzékszerveink által felfoghatatlan atomokat tekintették, a dolgokat és a változást pedig az atomok összekapcsolódásával, mozgásával magyarázták. Maga az „atom” szó is az oszthatatlanságra utal. (Amikor tehát az atom részeiről beszélünk, akkor tulajdonképpen nyelvileg ellentmondásban vagyunk, ugyanis az osztatlannak, a rész nélkülinek a részeiről van szó.) Ennek az álláspontnak hiányossága, hogy ez a magyarázatok, a megértés köréből kivonja magát az atomot: miért nem lehet ezt tovább osztani, miért egy ez osztatlanul.</p>
<p style="text-align: justify;">Amint metafizikával foglalkozó bejegyzéseinkben erről szó volt, Arisztotelész az egység és a sokaság, az állandóság és a változás problémájával kapcsolatban nem egy ilyen külsődleges megközelítést javasolt. Szerinte a létezést teljes egészében átjárja az egység és a sokaság, az állandóság és a változás feszültsége. Ennek a feszültségnek az ellentmondásmentes feloldását szolgálják a metafizikai fogalompárok: a <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztancia és a járulékok</a>, a képesség és a ténylegesség, a lényeg és a létaktus fogalompárjai (<a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">itt</a>, <a href="https://www.matthaios.hu/a-metafizikai-kulonbsegrol-kepesseg-es-tenylegesseg-2-resz/">itt</a> és <a href="https://www.matthaios.hu/a-metafizikai-kulonbsegrol-kepesseg-es-tenylegesseg-3-resz/">itt</a>).</p>
<p style="text-align: justify;">Világunkban a magánvaló létezők, szubsztanciák mindig egy adott csoportba (fajba) tartozó létezők. A csoportba tartozás megnyilvánul tulajdonságaikban, viselkedésükben, cselekvési módjukban, a csoportra jellemző változásokban. Az elektronok elektronként viselkednek, az elefántok pedig elefántként. A csoporthoz tartozó egyedek ugyan önállóak, önállóan cselekednek, egyedi tulajdonságaik vannak, mégis felfedezhető egy olyan egység bennük, amely a csoportba tartozás okának, elvének tekinthető. Fontos megjegyzés, hogy itt ez az ok az <a href="https://www.matthaios.hu/teleologia-es-fejlodes/">arisztotelészi okok</a>  közül nem a ható ok (amelyet általában oknak tekint a mai szóhasználat), hanem a formai ok. Az egy csoportba tartozó egyedek olyan közös forma hordozói, amely formából fakadnak a csoportra jellemző tulajdonságok, cselekvések, képességek, változások. Ezt a formát hívják lényegadó formának (forma substantialis), amely tulajdonképpen a minden formától megfosztott anyagot, a tiszta lehetőség elsődleges anyagot (materia prima) formálja meg.</p>
<p style="text-align: justify;">A fentiekben leírtak alkalmasak arra, hogy a filozófia és a szaktudományok, például a biológia közti viszonyt megvilágítsák. A filozófiai értelemben vett forma nem ható okként oka az élővilágban felfedezhető fajoknak, a fajok egyedeinél tapasztalható hasonló tulajdonságoknak, cselekvési módoknak. A forma nevének megfelelően formai ok. Nem a biológia fedezi fel ezt a formát, ez a felfedezés a filozófiai elemzés eredménye. A biológia feladata (többek között) az azonos tulajdonságok és azonos viselkedések ható okainak a keresése. Az utóbbi évtizedek nagy eredménye ezen okok mechanizmusának a felfedezése. A genetikai információt, genetikai programot tároló <a href="https://hu.wikipedia.org/wiki/Dezoxiribonukleinsav">DNS</a> és az ezt feldolgozó mechanizmusok felfedezése a biológia legjelentősebb felfedezései közé tartoznak, megvilágítják a szervezet felépülésének, fejlődésének folyamatát, az öröklés okait. A DNS makromolekulái tulajdonképpen információtároló eszközök. Kódolt formában tartalmazzák azt az utasítássorozatot, programot, amelyet az RNS makromolekulákra alapuló mechanizmus elolvas és végrehajt. Ez a mechanizmus állítja elő a testünk különböző szöveteit, szerveit alkotó fehérjéket, ez testünk felépülésének, fejlődésének a programja. A genetikai kód, a genom felderítése a biológia gyakorlati alkalmazásokra is irányuló kutatásának a tárgya.</p>
<p style="text-align: justify;">Maga az „információ” szó sűrűn használt szó. Ezt sokszor anélkül használjuk, hogy pontos jelentését tisztáznánk. Az információ valójában átjárja a teljes emberi létezést, a pontos meghatározást éppen az teszi nehézzé, hogy ezt analóg módon, eltérő dolgokra alkalmazzuk. A fogalommal mégis olyan hasonlóságra utalunk, ami a különböző alkalmazások közt jelen van. A szó maga összefüggésben van a formával. A skolasztikus terminológia a forma általi megformáltságot informáltságnak mondja. Az információ tehát akkor keletkezik, amikor valami valamilyen forma által meghatározottá válik. A <a href="https://www.matthaios.hu/a-megismeres-folyamata-nagyon-rovid-osszefoglalo/">skolasztikus ismeretelmélet</a> az emberi ismeretet abban látja, hogy az értelem az anyagi világban lévő érthető formákat (intelligibile) kivonja és így ezek most már értelmünkben nem anyagot megformáló formákként, hanem értelmünket megformáló (informáló) formákként vannak jelen. Ismereteket azonban nemcsak érzékszerveink tapasztalatai által szerezhetünk, hanem az emberi beszéd, kommunikáció által is. Ebben az esetben az ismeretek úgy közvetítődnek, hogy valamilyen fizikai közeg (például hang) vagy jelsorozat (írás) speciális formát (kódot) kap, ez által működik az emberi kommunikáció „csodája”. A megértésben az önmagában jelentés nélküli jelsorozat, a kód jelentést kap, így lesz ebből valódi információ. A közvetített információ esetében tehát egy kettősséggel találkozunk: egyrészt ott van a kód, másrészt ennek az értelmezése. Az emberi ismeretben a szellemi megértést nem lehet valamilyen mechanikus folyamatnak tekinteni. A programok, a szoftver esetében azonban már ilyenről van szó. A szoftver végrehajtandó utasításokat tartalmazó információ, amely önmagában véve jelentés nélküli. A programot feldolgozó számítógép, hardver számára azonban a program jelsorozata jelentéssel ellátott jelsorozat, a hardver ezt értelmezi és végrehajtja. Az élő szervezet talán legfontosabb mechanizmusa mélyén is a szoftver-hardver kettősség található meg <a class="footnote" href="https://www.matthaios.hu/feed/?paged=13#note-2293-1" id="return-note-2293-1" title="Paul Davies: Az ötödik csoda, Vince Kiadó, 2000"><sup>1</sup></a>. A DNS-ben található szoftvert az RNS-en alapuló hardver olvassa el, értelmezi és hajtja végre, tehát itt is valamilyen közvetített információról van szó.</p>
<p style="text-align: justify;">A közvetített információ esetében nem az eredeti forma általi közvetlen megformáltságról, „információról” van szó, hanem valamilyen ehhez képest külsődleges dologról, valamilyen kódról. A DNS által tárolt információ is ilyen külsődleges információ, amely azonban vonatkozik az élőlény filozófiai értelemben vett formájára, amely formai okként úgy formálja meg, „informálja” az anyagot, hogy ez az adott fajtájú élőlényként működik. Hogy hogyan alakulhatott ki az élőlényekben ez a hardver-szoftver kettősség, máig is tisztázatlan kérdés. A biológia, a fejlődéstan a kialakulás ható okait kutatja. Maga a formai okság, az erre való vonatkozás azonban nem tárgya a biológiai kutatásnak, ez akkor jöhet szóba, ha elhagyva a biológia területét, az értelmezés területére lépünk.</p>
<div class="footnotes"><h2 class="notes">Jegyzetek:</h2><ol><li id="note-2293-1">Paul Davies: Az ötödik csoda, Vince Kiadó, 2000 <a href="https://www.matthaios.hu/feed/?paged=13#return-note-2293-1">&#8617;</a></li></ol></div></div>
    </div>
    
    <div class="article">
        <div class="title">A természettudomány és a hülémorfizmus. 1. rész</div>
        <div class="categories">filozófia</div>
        <div class="summary">Ezzel a témával már több bejegyzésben foglalkoztunk (itt, itt és itt). Most ismét visszatérünk erre a témára. Az Arisztotelészre támaszkodó filozófia alapvető fogalompárja az anyag-forma fogalompár. Az „anyag” és „forma” szavak a fogalompárt szemléltető hasonlatból származnak. Egy szoborral kapcsolatban két olyan összetevőt &#8230; <a href="https://www.matthaios.hu/a-termesszettudomany-es-hulemerfizmus-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ezzel a témával már több bejegyzésben foglalkoztunk (<a href="https://www.matthaios.hu/ferenc-papa-az-ateista-es-a-hulemorfizmus/">itt</a>, <a href="https://www.matthaios.hu/fizika-es-hulemorfizmus-1-resz/">itt</a> és <a href="https://www.matthaios.hu/a-fizika-es-a-hulemorfizmus-2-resz/">itt</a>). Most ismét visszatérünk erre a témára. Az Arisztotelészre támaszkodó filozófia alapvető fogalompárja az anyag-forma fogalompár. Az „anyag” és „forma” szavak a fogalompárt szemléltető hasonlatból származnak. Egy szoborral kapcsolatban két olyan összetevőt említhetünk, amelyek elválaszthatatlanok egymástól és együttesen alkotják a szobrot. Egy lovast ábrázoló márványszobor esetében beszélhetünk a márványról, mint a szobor anyagáról és arról a formáról, a lovas formájáról, amelyet ez az anyag fölvesz. Maga a márvány képes sokféle formát fölvenni, a szobor elkészülte előtt például ez a forma lehetett egy szabálytalan márványdarab formája is. Az anyag-forma fogalompár szoros kapcsolatban van a <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség-ténylegesség</a> fogalompárral. Az anyag úgy viszonylik a formához, mint a képesség a ténylegességhez. A sokféle formát befogadni képes anyag a forma által válik meghatározottá, azzá a valamivé, ami maga a szobor.</p>
<p style="text-align: justify;">A szobor mesterséges alkotás, a formák gazdagságával azonban elsősorban a természet világában találkozunk. A filozófiai értelemben vett forma többet jelent mint az egyszerű, geometriai értelemben vett alak. Ez olyan meghatározottság, amely valami meghatározatlant meghatározottá tesz. A meghatározatlant önmagában megismerni, megérteni sem tudjuk, mert az ismeret éppen valamilyen meghatározottságot jelent. A meghatározatlanról csak úgy lehet ismeretünk, amennyiben ezt valamilyen meghatározottság hordozására való képességnek tekintjük. A változásokat úgy is értelmezhetjük, hogy a változásban a képességiségben lévő anyag új meghatározottságot, új formát kap. A tűzhelyre tett hideg víz régi meghatározottsága helyett új meghatározottságot, formát kap, magasabb hőmérsékletű, meleg vízzé válik. A formákat két csoportra oszthatjuk. Az egyik csoportba tartoznak azok a formák, amelyek a már meglévő önálló létezőnek, <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztanciának</a> adnak valamilyen új formát. Ilyen például a víz negyven fokos hőmérséklete, amely formát a víz a melegítés hatására veheti fel. Ezeket a formákat járulékos, akcidentális formáknak nevezzük. Magának a víznek, mint víznek a meghatározottságát, formáját lényegadó, szubsztanciális formának nevezzük. Ez a meghatározottság akkor kezdődik, amikor két hidrogén atomból és egy oxigén atomból egy víz molekula képződik, és ez addig tart, amíg ez a molekuláris egység létezik. A <a href="https://www.matthaios.hu/metafizikai-osszefoglalas-2-resz/">lényegadó forma</a> közvetlenül az elsődleges anyagot formázza meg. Az elsődleges anyag a forma nélküli anyag, ez csak a formák befogadásának a képessége. A lényegadó forma és az elsődleges anyag önmagukban nem fordulnak elő világunkban, ezek együttesen (metafizikai) összetevői a világukban lévő szubsztanciáknak. A világban található egység és sokaság, állandóság és változás filozófiai elemzése vezetett a lényegadó forma, elsődleges anyag kettősség felismeréséhez. A <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztancia egysége</a> mellet még találkozunk az egy fajba tartozó egyedek egységével is. Ennek az egységnek a formai oka a lényegadó forma, amely azáltal, hogy a faj különböző egyedeit formálja meg, formai oka (az arisztotelészi négyes okságról egyik <a href="https://www.matthaios.hu/teleologia-es-fejlodes/">előző bejegyzésben</a> is szó volt) az ugyanabba a fajba tartozó egyedek azonos tulajdonságainak, azonos cselekvési módjának. A sokaság elve az az anyag, amely megformálva mindig mennyiséggel megjelölt anyag (materia quantitate signata). A mennyiséggel megjelölt anyag biztosítja azt, hogy a forma befogadásával létrejövő szubsztanciák térbelileg eltérő helyzetet foglaljanak el, lehetővé téve így ugyanazon forma több egyedben történő befogadását. Az anyag ugyanakkor annak az állandóságnak is az elve, amely a szubsztanciák pusztulása és keletkezése során is megmarad. Erre az állandóságra a fizika megmaradási törvényei (tömeg-energia) is utalnak.</p>
<p style="text-align: justify;">A lényegadó forma formai oka a szubsztanciák egységének és állandóságának. A szubsztancia egysége biztosítja a dolog egységes működését. A lényegadó forma biztosítja azt is, hogy a dolog a fajának megfelelően működik, azaz például az elektron elektronként, az elefánt elefántként működik. Az <a href="https://www.matthaios.hu/forma-es-informacio/">előző bejegyzésben</a> utaltunk a lényegadó forma és az információ kapcsolatára is. A fentiekből nyilvánvaló, hogy az anyag-forma kettősség nem a természettudományos kutatás eredménye, ezek metafizikai-természetfilozófiai elvek. Felmerülhet azonban a kérdés, hogy ez a formai okság mit is jelenthet a természettudományok számára, hogyan viszonyulnak ehhez a természettudományok.</p>
<p style="text-align: justify;">A fenti filozófiai fogalmak minden anyagi szubsztanciára vonatkoznak. A világban azonban különböző dolgok hierarchiáját tapasztaljuk. Ezt a hierarchiát több oldalról közelíthetjük meg. Egyik megközelítés a dolgokban természetüknél fogva jelenlévő képességeken alapszik. A „természet” szó tulajdonképpen a lényegadó formára vonatkozik, ennek dinamikus oldalát hangsúlyozza. Egyes dolgok más dolgokkal összevetve kevesebb képességgel rendelkeznek. Az élettelen dolgok világában lévő képességek olyan képességek, amelyeket elsősorban a fizika és a kémia kutat. A fizika jelen állása szerint ezeket az alapvető képességeket tulajdonképpen a négy erőhöz kapcsolhatjuk. Ezek az erők: az elektromágneses erők, a gravitációs erő, a gyenge kölcsönhatás (radioaktív bomlás) és az erős kölcsönhatás (az atommagot összetartó erő) erői. A növényi létezésben ezekhez az alapvető képességekhez hozzáadódik az anyagcsere, a növekedés, a környezethez való alkalmazkodás és szaporodás képessége. Az állatvilág esetében ehhez ismét hozzáadódik az érzékelés, az érzéki ismeret és erre adott válaszként az ösztönök alapján megvalósuló mozgás képessége. A hierarchia csúcspontján álló ember a fentieken kívül rendelkezik a szellemi természetű értelem és akarat képességeivel. Az elmondottakat jól szemlélteti William Augustine Wallace domonkos atya (1918-2015) interneten is elérhető <a href="http://home.comcast.net/~icuweb/c02000.htm">természetfilozófiai bevezetőjének</a> egyik (állatokra vonatkozó) <a href="http://home.comcast.net/~icuweb/WAW0019.GIF">ábrája</a>. Ez a hierarchia már Arisztotelész számára is ismerős volt, jóllehet ő például a fizikai-kémiai képességek mögött nem a mai fizika négy erőjét látta, hanem a klasszikus négy elemet, a földet, vizet, tűzet és levegőt kiegészitve az égbolt mozgásával összefüggésbe hozható „ötödik esszenciával”, az éterrel.</p>
<p style="text-align: justify;">Az, hogy ennek a hierarchiának a megfelelőjét az egyes szubsztanciákban, élőlényekben más módon is megtaláljuk, nagyrészt a modern tudomány felfedezése. Az egyes szubsztanciák náluknál egyszerűbb részekből hierarchikusan épülhetnek föl. Az atomok elemi részekből, a molekulák atomokból, az élőlények molekulákból, sejtekből, szövetekből, szervekből épülnek föl. Ezek a részek önálló szubsztanciaként is megjelennek a természetben. Például az emberi testet nagy részben alkotó víz a természetben is megtalálható, a tenger vízmolekulák (és egyéb molekulák) halmaza. Számunkra szokatlan fizikai állapotok között az elemi részecskék is önálló szubsztanciaként jelennek meg. Az élő szervezet sejtjeinek is megfelelnek egysejtű élőlények. A biológiai rendszerek működésének megértése szempontjából különleges jelentősége van a biokémiának, a szervezetet alkotó bonyolult molekulák tanulmányozásának.</p>
<p style="text-align: justify;">A hierarchiát még egy harmadik szempontból is lehet vizsgálni. A fejlődéselméletek annak megértésére törekednek, hogy az elemibb élőlényekből hogyan fejlődtek ki a bonyolultabb növényi és állati szervezetek. A biológiai fejlődéselmélet megfelelői a kozmológiában is megjelentek. A kozmológia annak megértésére törekszik, hogy az elemi részek magas hőmérsékletű elegyéből hogyan alakultak ki világmindenségünk ma felfedezhető struktúrái, a csillagrendszerek, naprendszerek, bolygók stb.</p>
<p style="text-align: justify;">A következő bejegyzésben a fentiek figyelembevételével azzal foglalkozunk, hogy a lényegadó forma formai oksága mit jelent és mit nem jelent a természettudományok számára.</p></div>
    </div>
    
    <div class="article">
        <div class="title">A természettudomány és a hülémorfizmus. 2. rész</div>
        <div class="categories">filozófia</div>
        <div class="summary">Amint arra az előző bejegyzésben utaltunk, a világban megtalálható anyag-forma kettősség felfedezése nem a természettudományok eredménye. Hogy a hülémorfizmus és  a természettudományok viszonyát megérthessük, foglalkoznunk kell azzal, hogy a filozófia és a természettudományok miben is különböznek egymástól. Az arisztotelészi-tomista filozófia azáltal &#8230; <a href="https://www.matthaios.hu/a-termeszettudomany-es-a-hulemorfizmus-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Amint arra az <a href="https://www.matthaios.hu/a-termesszettudomany-es-hulemerfizmus-1-resz/">előző bejegyzésben</a> utaltunk, a világban megtalálható anyag-forma kettősség felfedezése nem a természettudományok eredménye. Hogy a hülémorfizmus és  a természettudományok viszonyát megérthessük, foglalkoznunk kell azzal, hogy a filozófia és a természettudományok miben is különböznek egymástól. Az arisztotelészi-tomista filozófia azáltal világítja meg a tudományok egymáshoz való viszonyát, hogy megmutatja, hogy az elvonatkoztatás, az absztrakció mely szintjei felelnek meg az egyes tudományoknak. Ezzel a kérdéssel már foglalkozott egy <a href="https://www.matthaios.hu/matematika-fizika-metafizika/">régebbi bejegyzés</a> is, de most ismét visszatérünk ehhez a témához.</p>
<p style="text-align: justify;">Szellemi megismerésünk kiindulása a térben és időben lévő, egyedi érzékelés. Értelmünk azonban ebből a térhez és időhöz kötött, konkrét érzékelés adataiból kivonja (absztrahálja) a szellemi értelem tárgyát, az érthetőt (intelligibile). Az érthető az anyagban van, az anyagban létezik, ennek nincs anyagon kívüli, „platóni” létezése. Anyagon kívüli létezést ez csak mint értelmünk ismerete nyer. Az elvonásnak három fokozatát különböztethetjük meg. Ezeket a fokozatokat azáltal jellemezhetjük, hogy megmondjuk, mi az anyag szerepe az egyes fokozatokban. Az első fokozat csak az érzékelés helyhez és időhöz, konkrét valamihez kötöttségétől vonatkoztat el. Így jutunk el az általános fogalmakhoz, mint amilyen például az ember, a víz vagy az elektron fogalma. Ezeknek a fogalmaknak a megértéséhez szükséges annak figyelembevétele, hogy ezek anyagi létezőkre vonatkoznak. Az elvonás első fokában tehát eltekintünk a konkrétságtól, de nem tekinthetünk el attól, hogy az így kapott általános fogalmak anyagi létezők fogalmai. Azt mondhatjuk, hogy az elvonás ezen fokozata által jutunk el a természetfilozófia és a természettudományok tárgyaihoz.</p>
<p style="text-align: justify;">A második fokozat a matematikához vezet. Az anyagi létezők legalapvetőbb tulajdonságai a mennyiségi tulajdonságok. Minden egyéb tulajdonság a mennyiségre épül, ezek a tulajdonságok nem érthetőek meg a mennyiség nélkül. Maga a mennyiség azonban olyan értelemben lehet egy tudomány tárgya, hogy ez elveszíti anyagi vonatkozásait, a matematika tárgyaként ez mindenféle anyagi vonatkozás nélkül érthető tárggyá válik. Ugyanakkor azonban a mennyiségnek nincsen anyagtól (és értelmünktől) független léte, jóllehet több matematikus, fizikus gondolja azt, hogy a mennyiségek platóni világa az anyagtól és tőlünk függetlenül létezik.</p>
<p style="text-align: justify;">Az elvonás első fokozatában eltekintettünk az egyediségtől, de nem tekinthettünk el az anyagi létezéstől. A matematikában az érthetőség szempontjából eltekintettünk az anyagi létezéstől, de ez nem jelentette egyúttal azt is, hogy a matematikai tárgyai nem anyagi eredetűek lennének. Az elvonás harmadik fokában azonban a metafizika olyan „tárgyaihoz” jutunk, amelyek már sem létezésükben, sem megértésükben nem kötődnek az anyaghoz. A metafizika magával a létezéssel foglalkozik, témája meghatározásában nem jelennek meg anyagi vonatkozások. Jóllehet a létezéssel anyagi világunkon keresztül találkozunk, itt fedezzük fel az egység és sokaság, az állandóság és változás problémáját, de a létezők probléma megoldása által felfedezett szerkezete semmilyen anyagi vonatkozást nem tartalmaz, ez a szerkezet nemcsak anyagi létező szerkezeteként jöhet szóba. Az egység és sokaság, az állandóság és változás a véges, korlátozott létezéshez kötődik, anélkül, hogy ezt leszűkítenénk az anyagi létezésre. A <a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztancia-járulékok</a>, a <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség-ténylegesség</a>, a <a href="https://www.matthaios.hu/metafizikai-osszefoglalas-1-resz/">lényeg-létaktus</a> fogalompárok érthetőek anyagi vonatkozások nélkül, és jóllehet a körülöttünk lévő anyagi világ tapasztalatainak az elemzése által jutottunk el ezekhez, maguk a fogalmak már a létezés szálán sem kötődnek az anyagvilághoz. Ez az „anyagtól mentesség” azonban önmagában még nem jelenti azt is, hogy anyagtól mentesen léteznek ténylegesen korlátozott, véges létezők. Az anyagtól mentes korlátlan és végtelen létezéshez csak az istenérvek oksági elemzése vezet el, a tisztán szellemi, korlátos létezésről pedig elsősorban a kinyilatkoztatásból tudunk (<a href="https://www.matthaios.hu/az-angyalok-1-resz/">angyalok</a>).</p>
<p style="text-align: justify;">Az anyag-forma kettősséget általában a metafizika keretében tárgyalják, jóllehet ezeknek a fogalmaknak megértése nyilván lehetetlen anyagi vonatkozások nélkül. Ennek oka az, hogy ez a fogalompár olyan egység és sokaság, állandóság és változás megértésére irányul, amely csak anyagi világunkban található meg. Itt az egység az egy fajhoz tartozó egyedekben a fajhoz tartozás által megnyilvánuló egység, a sokaság pedig az által adódik, hogy fajokat nem egyetlen egyed, hanem egyedek sokasága képviseli. Az anyag-forma fogalompár teszi megragadhatóvá azt is, hogy mi az, ami új szubsztanciák (például ember, valamilyen állat, valamilyen molekula) létrejötte és pusztulása folyamán állandó marad. Az állandóságnak ez az elve az (elsődleges) anyag. A skolasztikus filozófiát általában nem jellemzi az egyes szakterületek merev elhatárolása, az anyag-forma fogalompár a természetfilozófia alapvető kiindulópontja is. Megemlítjük még, hogy míg az anyagi valóságban csak megformázott anyaggal találkozunk, a formátlan (elsődleges) anyag önállóan nem létezik, hanem csak a formával egységben, addig a forma, mint meghatározottság nem szükségszerűen tételezi föl a befogadó anyagot. Így beszélhetünk a szellemi létezők formájáról is, ami nem befogadott, hanem önállóan létező forma (forma subsistens).</p>
<p style="text-align: justify;">A régiek az elvonás első fokozatára alapozódó tudományokat nevezték fizikának. A régiek fizikája és a természetfilozófia nem alkottak külön tudományokat. A természettudományok természetfilozófiából való kiválása az újkorban kezdődött és mára ezek minden filozófiai kötödést nélkülöző, autonóm tudományágakká váltak. A továbbiakban most nem vizsgáljuk a természetfilozófia és a természettudományok közti pontosabb viszonyt, csak a filozófiai anyag-forma fogalompár és a természettudományok viszonyával foglalkozunk. Az anyag-forma fogalompár a teljes anyagi létezést átható (transzcendens) fogalompár. Az anyag és forma analóg fogalmak. Az anyag és forma közti vonatkozás hasonlósága jellemzi az anyagi létezést.  A filozófia első lépésben csak ehhez az általános hasonlósághoz jut el, de nem adhat részletes tartalmi útbaigazást arra nézve, hogy az anyagi létezés különböző tartományaiban milyen sajátságok jellemzik a lényegadó formákat. A szaktudományok feladata annak részletes kibontása, hogy a lényegadó forma mint az egység és a működés elve, mint információ az adott tartományra nézve milyen működést (egységet) valósít meg. Így a filozófia közvetlenül nem lehet kiinduló pont a természettudományok számára. Amikor azonban a természettudományok eredményeit nagyobb, ezeket a tudományokat meghaladó összefüggésekben vizsgáljuk, a filozófiai értelmezés elkerülhetetlenné válik. Az is előfordulhat, hogy a filozófiai háttér befolyásolja egyes kutatók esetében a természettudományos kutatás irányát (de nem a helyesen felfogott eredményeit).</p>
<p style="text-align: justify;">Van azonban egy olyan tudomány, amely ugyancsak transzcendenciára tart igényt, ráadásul ebben az esetben nem is analóg, hanem egyértelmű fogalomhasználatról van szó. Láttuk, hogy az anyag bármilyen megformázottsága esetén jelen van a mennyiség tulajdonsága. Ez minden anyagi létező tulajdonsága. A matematika tárgyaként a mennyiség minden anyagi vonatkozástól mentes, ezért tud a mennyiségről olyan ismereteket szerezni, amelyek az anyagi létezés sajátos módjait meghaladják. Ez azonban lehetővé teszi a matematika általános alkalmazhatóságát az anyagi létezés minden mennyiségi vonatkozására. Ezért a matematika az újkor kezdetétől valamilyen értelemben átvette a filozófia szerepét a természettudományok, elsősorban a fizika esetében. Olyan univerzális eszköz, azt is mondhatnánk nyelv lett ezen  tudományok számára, amely a filozófia soha sem lehet. A matematika természettudományos alkalmazása igazi sikertörténet, átformálta a természettudományokat, mindennapi életünket. Fontos megjegyzés azonban az, hogy a matematika sikerének oka a mennyiségi vonatkozások általánossága, de ezek a vonatkozások nem merítik ki a teljes anyagi létezést.</p>
<p style="text-align: justify;">A természettudományok általában nem érik el közvetlenül a dolog lényegét, ennek formai összetevőjét, a lényegadó formát. Ezek a jelenségek világával foglalkoznak, amely jelenségek a dolog lényegéből, természetéből, lényegadó formájából fakadnak, de mégsem teszik ezt közvetlenül elérhetővé, megtapasztalhatóvá. A lényegadó forma formai okként van jelen a természettudományokban, úgy, hogy ezt az okságot maguk a természettudományok közvetlenül nem tudják megtapasztalni. Ez a formai okság rejtve marad a természettudományok elől éppen módszerük miatt. Ez csak akkor válik felfedezhetővé, ha a természettudományokat a filozófia oldaláról közelítjük meg, ez azonban magukon a természettudományokon kívüli szempontot jelent. A következő bejegyzésben erről lesz szó.</p></div>
    </div>
    
    <div class="article">
        <div class="title">A természettudományok és a hülémorfizmus. 3.rész</div>
        <div class="categories">filozófia</div>
        <div class="summary">A természettudományoknak az a feladata, hogy az anyagi világunkban tapasztalható jelenségeket, eseményeket, összefoglalva változásokat megértse. A megértésre való törekvés keresi a változások alapját, magyarázatát. A filozófia a változások lehetőségének végső feltételét a képesség és ténylegesség általi összetettségben találja meg. Azt &#8230; <a href="https://www.matthaios.hu/a-termeszettudomanyok-es-a-hulemorfizmus-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A természettudományoknak az a feladata, hogy az anyagi világunkban tapasztalható jelenségeket, eseményeket, összefoglalva változásokat megértse. A megértésre való törekvés keresi a változások alapját, magyarázatát. A filozófia a változások lehetőségének végső feltételét a <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség és ténylegesség</a> általi összetettségben találja meg. Azt azonban, hogy az egyes dolgokban lényegüknél fogva milyen képességek vannak, a dolgok lényegadó formája határozza meg. Fölülről, a filozófia oldaláról nézve tehát a természettudományok a dolgok lényegét (amelynek formai összetevője a lényegadó forma, anyagi összetevője pedig az elsődleges anyag) igyekeznek megismerni. A probléma az, hogy nekünk embereknek nincs közvetlenül a lényeget látó, a lényeget megismerő képességünk. Nekünk a lényeghez az érzékelhető jelenségek megismerése által kell eljutnunk, ezáltal tudjuk megragadni a lényeget, először homályosan, majd a megismerés, a tudomány haladása következtében egyre pontosabban, részletesebben, átfogóbban. A tisztán szellemi megismerésben (például az angyalok megismerésében) nincs szükség fokozatosan előrehaladó tudományra, kísérletekre elméletekre, mert ők „intuitívan” látják a dolgok mivoltát.</p>
<p style="text-align: justify;">A természettudományok tehát az elsősorban a filozófia által fölismert lényegadó forma megismerésére törekednek, de ők ezt általában nem tudják, a tudományos tevékenység folyamán ettől eltekinthetnek. A jelenségek összefüggései, szabályszerűségei anélkül is kutathatóak, hogy tudnák, hogy ezek mögött végső soron a lényegadó forma áll. Ez tette lehetővé a filozófia és természettudományok újkorban bekövetkezett szétválását. Ez azonban nyilvánvalóan nem jelenti azt, hogy a természettudományok és a filozófia két teljesen idegen, összefüggéstelen világgal foglalkoznak. A két tudomány közti viszony leírására alkalmazhatnánk a mostanában sokszor használt „<a href="https://en.wikipedia.org/wiki/Meta-system">meta</a>” szócskát is.  A természettudományok foglalkoznak a természetben lévő változatosságban lévő egységgel, szabályszerűséggel, anélkül hogy feltennék a kérdést, hogy ez az egység, szabályszerűség egyáltalán miért van. Ezekkel a kérdésekkel a filozófia természettudományokhoz képest „meta” rendszere foglalkozik. A mai filozófia megközelítése sokszor ilyen alulról felfelé (bottom up) történő megközelítés.</p>
<p style="text-align: justify;">A világunkban tapasztalható dolgok részekből állnak, ezek a részek ismét részekből állnak és így tovább. Ez a részekből álló összetettség azonban alapvetően különbözik a filozófia, metafizika által fölfedezett összetettségtől (<a href="https://www.matthaios.hu/a-metafizikai-kulonbsegrol-a-szubsztancia-es-a-jarulekok/">szubsztancia-járulékok</a>, <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség-ténylegesség</a>, <a href="https://www.matthaios.hu/a-letezes-analogiaja-lenyeg-es-letezes/">lényeg-létaktus</a>, <a href="https://www.matthaios.hu/metafizikai-osszefoglalas-2-resz/">anyag-forma</a>). A filozófiai összetettséghez az egység és a sokaság, az állandóság és a változás problémáinak az elemzése folyamán jutottunk el. Ezekben az összetettségekben az összetevők ugyan valóságosan különböznek egymástól, de semmilyen fizikai, kémiai, természettudományos elemzés nem tudja őket megkülönböztetni. Még sem lehet azt mondani, hogy a két összetettség független egymástól.</p>
<p style="text-align: justify;">A természettudományos összetettséget legkiterjedtebben az élőlények „szerkezetén” lehet bemutatni. Az élő szervezetek szervekből, szerveket alkotó szövetekből, sejtekből, a sejteket alkotó molekulákból, a molekulákat alkotó atomokból, az ezeket alkotó elemi részekből állnak. Ennek a hierarchiának a tetején a szervezet áll, az alján pedig az elemi részek. Ezt a hierarchiát fogja közre a filozófia lényegadó formája és elsődleges anyaga. Minden önálló anyagi létezőben a formák hierarchiájának tetején a lényegadó forma van, a hierarchia legalján pedig formátlan anyag. A természettudományok számára azonban ennek a hierarchiának csúcsa és legmélyebb rétege közvetlenül nem elérhető, ezeket csak a filozófiai elemzés fedezi fel. A lényegadó forma és az elsődleges anyag azonban nemcsak egyszerűen közrefogja a természettudomány által megtapasztalható formákat, hanem ez egyben a teljes hierarchiát átjárja. Így például az élő szervezetet alkotó elemi részek sem vonhatják ki magukat a lényegadó forma általi megformáltságból olyan módon, mintha ezeknek csak az őket közvetlenül magába foglaló atomi szinthez lenne közük. A tomista filozófia szerint a szubsztanciákban csak egyetlen lényegadó forma van, amely közvetlenül megformálja a formátlan elsődleges anyagot. Ez az elv azonban nem jelent olyan homogenitást, ami tagadná a természettudományos összetettség tapasztalatát. Így például az élő szervezetbe beépülő dolgok (többek között a testünk háromnegyed részét alkotó víz molekulák) formái megszűnnek az elsődleges anyagot közvetlenül megformáló formák lenni, de ezzel együtt nem veszítik el a korábbi lényegadó formájuk alapján meglévő tulajdonságaikat, amennyiben ezek összeegyeztethetőek az élő szervezet egységével.</p>
<p style="text-align: justify;">Amint láttuk az anyag-forma viszonyban a lényegadó forma képviseli azt a teljes meghatározottságot, ami által a teljesen meghatározatlan elsődleges anyag annak az anyaga lesz, ami a dolog. Azt is említettük, hogy ennek a viszonynak, meghatározottságnak a teljes tartalmát emberi értelmünk nem képes közvetlenül megismerni. Mégis ez a forma tükröződik az általunk megismert természeti törvényekben, emiatt lehet ezeket a törvényeket valamilyen értelemben általános törvényeknek tekinteni. Természeti törvények a valóságban, külön létezésként nincsenek. A természeti törvények létezési helye az emberi értelem, mégis a természet ezek szerint működik. Az általunk közvetlenül nem megismerhető lényegadó formából a természeti törvények megismerése által értelmünk valamilyen megformáltsága keletkezik. Ha helyesen ismertük fel a természeti törvényt, akkor értelmünk ezen formája részesedésként viszonyul a dolgot, dolgokat megformáló lényegadó formákhoz.</p>
<p style="text-align: justify;">A fentiek megértésében segít ha az emberi megismerést tágabb környezetben nézzük. Isten számára a dolgok formája olyan, mint a tervező számára a megvalósult terv meghatározottsága, formája. Isten nem a megvalósulás alapján ismeri a dolgok formáját, hanem az Ő teremtő eszméiben. Ezért neki teljes ismerete van a dolgokról és egyedül csak neki van teljes ismerete. Az angyali ismeret is tisztán szellemi eredetű ismeret, jóllehet az ő esetükben nem beszélhetünk tervezőről és ezért a teljes megértésről sem. Az emberi megismerés azonban az érzékeléssel kezdődik, ebből kiindulva emelkedik fel a dolgok lényegének valamilyen szintű megismeréséig. A megismerendő forma ismeretkénti befogadása a megismerő képességeihez alkalmazkodva történik. „Quidquid recipitur per modum recipientis recipitur” – mondják a skolasztikusok, azaz a befogadás mindig a befogadó (létezésének) módja szerint történik.</p>
<p style="text-align: justify;">A fentieket jól szemlélteti az is, hogy a tudományos megismerés útja az elméletek felállítása, majd ezen elméletek tökéletesítése, új elméletekkel való helyettesítése. Az elméletek a tapasztalatok összefoglalására, egységes magyarázatára törekednek. Minthogy azonban az egység közvetlen forrása, a lényegadó forma tartalma számunkra közvetlenül nem elérhető, a helyes elmélet is csak valamilyen részesedés révén forma, a teljesség nélkül. Ezért elméleteink nélkülözik a teljes véglegességet, az emberi megismerés a folyamatos haladás által történik.</p>
<p style="text-align: justify;">Azt mondhatjuk tehát, hogy a hülémorfizmus, az anyagból és formából való összetettség a filozófia felfedezése. Ez a felfedezés is az érzékszervek tapasztalatából elinduló megismerés eredménye, amely azonban nem vezethet ezen formák „közvetlen látására”. A filozófia teljesítménye elsősorban arra vonatkozik, hogy ez az összetétel létezik, de a formák tartalmának felfedezése már főleg természettudományos módszereket igényel. A természettudományok végső soron ezeket a formákat kutatják, de nem feltétele az eredményes természettudományos kutatásnak az, hogy ezt tudomásul is vegyék. Ennek ellenére a természettudós számára is hasznos és termékeny lehet egy olyan szemlélet, amely figyelembe veszi a formák hierarchiájának természettudományok által közvetlenül nem elérhető filozófiai csúcsát és alsó határát. A kutatás ugyanis ezek felé halad, anélkül hogy a természettudományok ezeket elérnék. A biológiában a genetikai információ és program (DNS, RNS) felfedezése értelmezhető az élő szervezet lényegadó formájára való utalásként. Ezeken a (teljesen fel nem derített) mechanizmusokon keresztül valósul meg az élőlény formájából adódó egység és fejlődés dinamikája. Az elemi részek fizika általi kutatása viszont éppen a másik irányba halad. A minden anyagi dologba való beépülés lehetősége, az ennek megfelelő sajátosságok az elsődleges anyag felé mutatnak.</p></div>
    </div>
    
    <div class="article">
        <div class="title">A biológia és a hülémorfizmus. 1. rész</div>
        <div class="categories">egyéb</div>
        <div class="summary">Az előző bejegyzésben említettük, hogy a helyes természettudományos ismeretek, elméletek értelmünk olyan meghatározottságainak, megformázottságainak tekinthetők, amelyeknek alapja a dolgok lényegadó formája. Ez a forma ugyan az érzékeléshez kötött emberi megismerés számára közvetlenül elérhetetlen, mégis az érzéki tapasztalatok feldolgozása által, szellemi &#8230; <a href="https://www.matthaios.hu/a-biologia-es-a-hulemorfizmus-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-termeszettudomanyok-es-a-hulemorfizmus-3-resz/">előző bejegyzésben</a> említettük, hogy a helyes természettudományos ismeretek, elméletek értelmünk olyan meghatározottságainak, megformázottságainak tekinthetők, amelyeknek alapja a dolgok lényegadó formája. Ez a forma ugyan az érzékeléshez kötött emberi megismerés számára közvetlenül elérhetetlen, mégis az érzéki tapasztalatok feldolgozása által, szellemi ismeretként a lényegadó formában lévő részesedésnek tekinthetők. A részesedés, <em>participatio</em> tomista filozófiában gyakran használt fogalma arra utal, hogy valami részesedőként befogad valami olyat, amit a maga teljességében nem ő, hanem más birtokol. A következőkben közelebbről megvizsgáljuk ennek a részesedésnek a lényegadó forma által megformált szubsztanciában lévő alapját, elsősorban a biológia szempontjából.</p>
<p style="text-align: justify;">Amint arról már többször is volt szó, az <a href="https://www.matthaios.hu/metafizikai-osszefoglalas-2-resz/">elsődleges anyag (materia prima) lényegadó forma (forma substantialis) általi megformáltsága</a> nem jelent olyan homogenitást, amilyennel első látásra például a (nem lényegadó) forma által megformált szobor esetében találkozunk. (Az alaposabb vizsgálat persze ezen mesterséges megformáltság esetén is kimutatja, hogy egyáltalán nincs szó például a márvány, bronz homogenitásáról.) Különösen az élőlények esetében látszik ez, ahol a lényegadó forma és az elsődleges anyag között sokféle forma helyezkedik el, amelyek közül egyes formák beépülnek más formákba és ezáltal egy hierarchia jön létre. Ehhez járul még a különféle formájú dolgok együttműködése, amellyel kapcsolatban vezérlésről, programszerű működésről beszélhetünk. A lényegadó forma az elsődleges anyagot formálja meg, de amikor az új szubsztancia keletkezik, akkor ez a már valamilyen módon előzőleg is megformázott anyagból jön létre. A keletkezéskor a már meglévő formák beépülhetnek az új szubsztanciába, ennek részeivé válhatnak. Az új szubsztancia létrejöttekor tehát nem az történik, hogy az elsődleges anyag a jelenlevő összes forma megsemmisülése után fogadja be az új formát. Egyes meglévő formák az új szubsztanciában is jelenlévő formává válhatnak, de ezek csak beépülő részek, összetevők formái lehetnek.</p>
<p style="text-align: justify;">A fentiek megértését segítheti egy analógia, amely megvilágítja a mesterséges formák és a lényegadó formák közti fontos különbséget. Amikor az autógyárban egy autó készül, ez különböző részek különböző módon történő összeillesztése, összeszerelése által történik meg. Az összeszerelés után is megmarad azonban a részek önállósága és az autó működése által megvalósuló egység nem jár azzal, hogy az autó ontológiailag is egy egységgé válik. Amikor azonban a természetben keletkezik egy új szubsztancia – például két hidrogén- és egy oxigénmolekula egyesüléséből egy vízmolekula – akkor megszűnik a beépülő részek önállósága és egy új ontológiai egység jön létre. Az önállóság elvesztése azonban nem jár együtt a teljes forma megszűnésével, ez ugyanis megmarad a beépülő rész formájaként. A beépülő dolgok ugyanazon fajhoz tartozó szubsztanciák esetében is bizonyos tulajdonságaikban különbözhetnek egymástól, ennek következtében az előálló új szubsztancia olyan jegyeket is viselhet, amelyek különbözhetnek más, ugyanabba a fajba tartozó szubsztancia ilyen jegyeitől. Ezért az emberek nemcsak abban különböznek egymástól, hogy a térben különböző helyen vannak, hanem külső megjelenésükben (például a bőrük színe), de még belső tulajdonságaikban (különféle jellemvonások, karakterológiai típusok, különböző kiemelkedő tehetségek) is különböznek egymástól. (Az egypetéjű ikrek esetében a kezdeti beépülő formák nagymértékű hasonlósága okozza az ikrek nagymértékű hasonlóságát.) Ez, a lényeges jegyek azonossága mellett meglévő különbség különösen a sok beépülő formát tartalmazó szubsztanciák esetében tapasztalható. Az elektronnak nincsenek „személyes” tulajdonságai, de még az ugyanazon fajtába tartozó kutyák is különböznek egymástól külső (és belső) tulajdonságaikban.</p>
<p style="text-align: justify;">A fentiekben láttuk, hogy a mesterségese egységek, gépek esetében az egységes működés külsődlegesen, valamilyen mechanizmus által valósul meg, anélkül, hogy a részek elveszítenék ebben, a nem ontológiai egységben önálló létüket. A szubsztanciába beépülő formák azonban nem önálló formák, hanem a beépült részek formái. A beépülő formák önállóságának elvesztése nem természettudományosan felismerhető tény, ez a (tomista) filozófia elemzésének a megállapítása, amely szerint, ha ezek megtartanák szubsztanciális önállóságukat, akkor ez által a befogadó szubsztancia egysége lenne veszélyeztetve. A természettudományok azonban eltekinhetnek ettől a ténytől. Ezt még úgy is megtehetik, hogy ezt nem tagadják, hanem csak elvonatkoztatnak ettől és így vizsgálják például az élő szervezet működését. Így válik a természettudományok tárgyává azoknak a mechanizmusoknak a vizsgálata, amelyek az élőlény, a faj egységének a megvalósulására irányulnak anélkül, hogy ezen egység filozófiában fölfedezett formai okáról, a lényegadó formáról szó lenne. Ezek a vizsgálatok felderítik ezeket a mechanizmusokat, illetve olyan elméleteket eredményezhetnek, amelyek ennek az egységnek természettudományos szintű magyarázatát adják. Az így adott magyarázat arra ad választ, hogy a szervezet különböző alkotóelemeinek elhelyezkedése, szerkezete, a köztük lévő oksági viszonyok hogyan valósítják meg azt az egységet, amelynek, mint elvnek a létezését a filozófia ismeri föl.</p>
<p style="text-align: justify;">Felmerülhet a kérdés, hogy ez a felfogás nem jelenti-e a valóság indokolatlan megkettőződését, nincs-e külön egy filozófiai valóság és egy természettudományos valóság. A filozófia válasza erre a kérdésre nyilvánvaló: nincs két külön valóság, hanem csak két megismerési mód. A filozófiai elemzés csak a dolgok általános szerkezetét, összetettségét deríti fel, ennek az összetettségnek a leírására használja (többek között) az anyag-forma fogalompárt. Magának a formának a részletes tartalmi megismerésérére, a működésére nézve azonban a <a href="https://www.matthaios.hu/a-termeszettudomany-es-a-hulemorfizmus-2-resz/">metafizikai absztrakció</a> nem adat elegendő támpontot. Az emberi megismerés sajátos jellegének megfelelően erre a természettudományos módszerek alkalmasak.</p>
<p style="text-align: justify;">A <a href="https://www.matthaios.hu/forma-es-informacio/">redukcionizmus</a>, amely elveti az anyag-forma összetettséget és amely nem természettudományos, hanem inkább egy „filozófiai” álláspont, nem tud elszámolni az általunk megtapasztalható egység tényével. Ez az egység legteljesebben saját személyes tapasztalatunkban jelenik meg, olyan egységnek tapasztaljuk magunkat, amely nem magyarázható azzal, hogy mi végső soron elemi részecskék speciálisan elhelyezkedő és az elhelyezkedésnek megfelelően működő aggregátuma vagyunk. A redukcionizmus sem tagadhat valamilyen egységet, de ez az egység érthetetlen, értelmetlen egység. Az ókori atomizmus az egységet az oszthatatlan, változatlan atomokban találta meg, de nem tudta megmagyarázni ezek létezését, ezek oszthatatlanságát. Hasonló a helyzet a mai természettudományokban (fizikában) is, amelyekben az egyre elemibb összetevőknek a felderítése folyik. Ha azonban ezeket csak a természettudományok szempontjából nézzük, egységük továbbra is érthetetlen marad, hiszen a tudomány haladását éppen az jelenti, hogy összetételüket kutatjuk. Vagy megelégszünk azzal, hogy a megválaszolásra váró kérdések nyitottak maradnak (és ez a természettudományokon belül egy működő álláspont), vagy pedig elfogadjuk a filozófia elemzés eredményét, amely ugyan nem egyértelműen, hanem csak analógiaként kijelöli az egység és különbözőség két elvét, amely elvek minden szubsztanciában megvannak úgy, hogy ezek egymástól fizikailag nem választhatóak el, de amelyek egymást feltételező, mégis egymástól valóságosan (metafizikailag) különböző elvek. Ezek az elvek jelölik ki azokat a fő irányokat, amelyek felé a természettudományos kutatások haladnak, jóllehet ezek maguk a kutatók jelentős része számára idegen elvek.</p></div>
    </div>
    
    <div class="article">
        <div class="title">A biológia és a hülémorfizmus.  2. rész</div>
        <div class="categories">filozófia</div>
        <div class="summary">Arisztotelész és Aquinói Szent Tamás valószínűleg úgy gondolták, hogy a dolgok lényegét meghatározó lényegadó formák készlete adott. Ezeket a formákat öröktől fogva (Arisztotelész) vagy pedig a teremtésben adott (Aquinói Szent Tamás) formáknak gondolhatták. Ezek adják meg a dolgok osztályozásának keretét &#8230; <a href="https://www.matthaios.hu/a-biologia-es-a-hulemorfizmus-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Arisztotelész és Aquinói Szent Tamás valószínűleg úgy gondolták, hogy a dolgok lényegét meghatározó lényegadó formák készlete adott. Ezeket a formákat öröktől fogva (Arisztotelész) vagy pedig a teremtésben adott (Aquinói Szent Tamás) formáknak gondolhatták. Ezek adják meg a dolgok osztályozásának keretét is. Az osztályozás a késő ókortól kezdődően <a href="https://en.wikipedia.org/wiki/Porphyrian_tree">Porfiriusz fája</a> néven vált ismertté. Ebben a fában a dolgok lényegadó formájuknak megfelelően vannak nemekbe (genus) és fajokba (species) sorolva. A nemek hierarchiája aszerint lett kialakítva, hogy mi a közös a különböző formákban, illetve miben különböznek ezek egymástól. A fajok esetében már nincs különbség a lényegadó formákban, a fajhoz tartozó egyedek ugyanazon formával rendelkeznek. A fát a növénytan és állattan szakértői úgy egészítették ki, hogy a növény, állat nemeken belül újabb nemeket határoztak meg és ezekbe sorolták be a növény- és állatfajokat. A fa tehát a növény- és állatrendszertan által „kiterebélyesedett”. (Sok rajzon ezek a fák fordítva vannak ábrázolva, a gyökér van felül.)</p>
<p style="text-align: justify;">Az újkori tudomány azonban jelentős problémákat vetett fel ezzel a szemlélettel kapcsolatban. A fejlődéselméletek szerint nem lehet a formák sztatikus készletéről beszélni. A formák nem öröktől fogva, de még csak nem is teremtés által egyszer és mindenkorra adottak. A formák a fejlődés folyamán keletkeznek és eltűnnek. Maguk a formák filozófiai értelemben vett fogalma is eltűnt a tudományos köztudatból. Mint arról bejegyzéseinkben már többször volt szó, az anyag-forma fogalompár nem természettudományos kutatások eredményeként született. Az azonban kétségtelen, hogy ezt a fogalompárt egy évezreden keresztül olyan tudományos környezetben használták, amely környezet napjainkra gyökeresen megváltozott.</p>
<p style="text-align: justify;">Az anyag-forma kettősség felfedezése tehát nem a természettudományok eredménye. A természettudományok egyértelműségre törekvésével szemben a metafizika analógián alapuló megismerése fedezte fel a két, egymással szemben álló, de egymást kiegészítő, egymástól az ellentmondás mentesség miatt különböző elvet, amelyeket anyagnak és formának nevezünk. Önmagában álló dologként nincs sem elsődleges anyag, sem lényegadó forma. Ezek önállóságukban csak értelmünk fogalmaiként léteznek. Ugyanakkor azonban ezek az elvek valós összetevői minden szubsztanciának. A lényegadó formák tehát nem valamilyen dolgoktól független készletből merülnek fel és formálják meg az elsődleges anyagot. A forma megjelenésével kapcsolatban a skolasztika (az emberi lélek kivételével) az „educitur ex materia” kifejezést használja. Az „educo” ige jelentése: kivezet, kihúz, kihoz. A forma képesség szerint, potenciálisan tehát ott van az anyagban, és ezt a formát vezeti át a ténylegességbe a ható, létesítő ok. Fontos megjegyzés, hogy a forma létezése az anyagban nem valamilyen csíraszerű létezés, hanem teljesen és tisztán potenciális létezés. Arról ugyancsak szó volt az előző bejegyzésekben, hogy az új szubsztancia nem az anyagban már jelenlévő formáktól függetlenül jön létre. Ha ez így lenne, akkor például most, hirtelen egy elefánt „materializálódhatna” a szemünk előtt, minden előzménytől függetlenül. A már jelenlévő formák szükséges föltételei az új szubsztancia létrejöttének. Az anyagnak az új forma befogadására való felkészültségét a skolasztikusok a „dispositio” szóval jelölték. Az új forma létrejöttét tehát egy alulról felfelé törekvő, „bottom up” előkészület előzi meg, amely a maga befejezését, tökéletességét azáltal nyeri el, hogy az új forma potenciális, képesség szerinti létezéséből aktuális, tényleges forma lesz.</p>
<p style="text-align: justify;">A fentiek alapján tulajdonképpen a fajok egymásba átalakulása is megérthetővé válhat. Nem akarok most foglalkozni azzal a természettudományos kérdéssel, hogy van-e ilyen egyáltalán, de az élő szervezetek esetében elvileg előfordulhatna az, hogy egy egyed olyan <i>dispositio</i>-kat (például az örökítőanyag mutációi által) hordoz magában, amelyek az ő életét ugyan nem teszik lehetetlenné az adott fajon belül, de ez felhalmozódva új egyedek létrejöttekor már új faj megjelenését eredményezi. Még egyszer hangsúlyozni szeretném, hogy nem biológiai kérdésről van szó, és nem minden tomista filozófus ért egyet a fenti megközelítéssel. Ez is egy lezáratlan kérdés.</p>
<p style="text-align: justify;">A skolasztikus filozófiának fontos elve az elégséges okság elve, amely szerint egy hatás létrejöttének a megértéséhez nem elégséges akármilyen ok, hanem csak egy olyan ok, amely képes az adott hatást előidézésére. A fejlődés folyamán olyan gyökeresen új tulajdonságok jelennek meg, amelyeket a fejlődés előzményeiben nem találunk meg. Különösen élesen merül fel ez a kérdés az élet eredetével és az ember eredetével kapcsolatban. Az ember eredetével kapcsolatban a helyzet egyértelmű: a testet megformáló emberi lélek nem anyagi eredetű, ez <a href="https://www.matthaios.hu/az-ember-test-es-lelek-1-resz/">Isten közvetlen teremtő tevékenységének az eredménye</a>.</p>
<p style="text-align: justify;">Az élet eredetével kapcsolatban többféle választ adnak a kérdésre. Az egyik ilyen válasz a Karl Rahner-t (1904-1984) követő, <a href="http://szit.katolikus.hu/feltoltes/Turay2006.pdf">transzcendentális tomizmus</a> válasza Ez a válasz az <a href="http://www.matthaios.hu/az-emberi-lelek-es-az-evolucio/">aktív öntranszcendencia</a> homályos fogalmát használja. Egy másik válaszra a hivatkozott bejegyzésemben utaltam, amely válasz szerint az élet keletkezése nem kíván különösebb, anyagi okokon kívül álló okot. Az alábbiakban egy másik megközelítést ismertetek röviden, amely szerint az élet keletkezésekor rendelkezésre álló anyagi okok nem elegendőek az élőlény alapvetően más, élővilág alatti anyagi szubsztanciáktól eltérő tulajdonságainak a magyarázatára, ezért az élet létrejöttéhez közvetlen isteni, teremtő okság szükséges. Ez az okság azonban nem lehet olyan okság, amely valamely, teremtményben lévő természetes képességet visz át ténylegességbe. A tomista alapelv szerint minden természetes passzív képességhez mindig van egy neki megfelelő aktív természetes képesség, azaz egy olyan képesség, amely aktiválódva ható, létesítő oka valamilyen forma passzív képesség általi befogadásának. Így az élet, mint forma befogadásának a képessége nem lehet természetes képesség, ez csak engedelmesség szerinti képesség, <a href="https://www.matthaios.hu/potentia-oboedientialis-1-resz/"><em>potentia oboedentialis</em></a>. A <em>potentia oboedientialis</em> fogalma fontos szerepet játszik a kegyelemtanban és egy huszadik század folyamán kibontakozott <a href="https://www.matthaios.hu/termeszetes-e-isten-latasanak-vagya/">kegyelemtani vitában</a>. A <em>potentia oboedientialis </em>a teremtmény azon képességére utal, hogy ez alanya lehet az isteni mindenhatóság közvetlen tevékenységének, amelyet egyedül csak a logikai ellentmondás korlátoz. Szerintem ilyen képesség válik ténylegességgé az ember fogantatásakor, amikor Isten az anyagot a halhatatlan emberi lélek által formálja meg. Valami ilyesmi képességről lehet szó az élet keletkezésével kapcsolatban is és talán máskor is, az élet fejlődése folyamán. Ennek fontos következménye van a természettudományok számára, ugyanis az engedelmesség szerinti képesség és ennek aktiválása a természettudományok számára elérhetetlen, mert ezek csak a természetes képességekkel foglalkoznak. Ilyen esetekben a természettudományok helyesen a folytonosságot keresik és így jutnak el a folyamatok mélyebb megismeréséhez. Így lehetséges például az ember fogantatásával kapcsolatban újabb és újabb ismereteket szerezni, ugyanakkor ezek az ismeretek nem képesek teljesen megmagyarázni az embernek, mint szellemi létezőnek az eredetét. Érdekes, hogy az élet laboratóriumi előállítása sem lenne tulajdonképpen érv ez ellen a megközelítés ellen. A laboratóriumi munka ugyanis előállítaná azokat a feltételeket, <em>dispositio</em>-kat, amelyek eredményeként ugyan nem jön létre az élet befogadásához szükséges természetes képesség, de az isteni működés ezt követően létrehozza az élet formájának befogadását. Ez ellen a vélekedés ellen nem lehet érvként felhozni azt, hogy így a teremtmények kényszerítenék ki az isteni működést. Isten ugyanis a másodlagos okok körén, a változáson, az időn kívül van, és így szó sem lehet a teremtményi okok valamilyen elsőbbségéről vele szemben. A helyzet tehát itt is ugyanaz, mint az ember fogantatásakor. Így tehát nem a „hézagok istenéről” (God of the gaps) van szó, mert Isten nem a természettudományos okok rendszerében lévő okként jelenik meg, hanem transzcendens, teremtői okként. Nem arról van szó, hogy egy adott ponton a természettudományos jelenség (például bonyolultság) magyarázataként Istenre hivatkozunk.</p>
<p style="text-align: justify;">Ez a megközelítés segíthet a szentírási teremtéstörténetet értelmezésében is. A teremtés műve tehát nemcsak azért nem szorítkozik a világ kezdetének pillanatára, mert Isten első okként mindig jelen van a másodlagos okok fölött, hanem azért se, mert a teremtett világ fejlődésének bizonyos pontjain Isten közvetlen teremtői tettekkel avatkozhat be ebbe a fejlődésbe. Ez kétségtelenül így van minden egyes ember fogantatásakor, de hasonló lehet a helyzet az élet megjelenésekor és esetleg a fejlődés más fordulópontjain is. Tehát Isten teremtő tetteivel kapcsolatban sem kell szükségszerűen kizárni szakaszokat, de ezek nem feltétlenül a hatnapos teremtéstörténetben említett szakaszok, hanem a világmindenség fejlődésének a szakaszai. Ezek a vélemények, kérdések azonban vitatott kérdések, <em>quaestiones disputatae</em>.</p></div>
    </div>
    
    <div class="article">
        <div class="title">Krisztus kegyelme és a világvallások</div>
        <div class="categories">kegyelemtan</div>
        <div class="summary">Isten egyetemes üdvözítő akaratát egyértelműen tanítja a Szentírás (1 Tim 2 1-4): Mindenekelőtt arra kérlek, végezzetek imát, könyörgést, esedezést és hálaadást minden emberért; a királyokért és az összes elöljárókért, hogy békés, nyugodt életet élhessünk, szentségben és tisztességben. Ez jó és &#8230; <a href="https://www.matthaios.hu/krisztus-kegyelme-es-a-vilagvallasok/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Isten egyetemes üdvözítő akaratát egyértelműen tanítja a Szentírás (1 Tim 2 1-4):</p>
<blockquote><p><span style="font-size: medium;">Mindenekelőtt arra kérlek, végezzetek imát, könyörgést, esedezést és hálaadást minden emberért; a királyokért és az összes elöljárókért, hogy békés, nyugodt életet élhessünk, szentségben és tisztességben. Ez jó és kedves üdvözítő Istenünk szemében, aki azt akarja, hogy minden ember üdvözüljön és eljusson az igazság ismeretére.</span></p></blockquote>
<p style="text-align: justify;">Ugyanakkor Szent Márk evangéliuma szerint: „Aki hisz és megkeresztelkedik, üdvözül, aki nem hisz, az elkárhozik” (Mk 16, 16). Az evangélium szerint tehát az üdvösség feltétele a Jézus Krisztusban való hit és a keresztség. Ha viszont az emberiség történelmét és helyzetét nézzük, azt kell látnunk, hogy nem mindenki esetében jöhet szóba a Jézus Krisztusban való hit és a keresztség. Ezen feltételek szükségességének van egy egyháztani megfogalmazása is: <em>extra Ecclesiam nulla salus</em>, azaz az Egyházon kívül nincs üdvösség. Nincs-e ellentmondás Isten egyetemes üdvözítő akarata és a Jézus Krisztusban való hit és keresztség üdvösséghez szükséges feltétele között? Azt jelenti-e ez, hogy az Egyházon kívül élő emberek tömegei kivétel nélkül kárhozottak. <a href="https://en.wikipedia.org/wiki/Leonard_Feeney">Leonard Feeney</a> jezsuita atya úgy gondolta a múlt század negyvenes éveiben, hogy az üdvösség csak a Katolikus Egyház tagjai számára lehetséges. Ennek az álláspontnak az elfogadhatatlanságára a Szent Officiumnak (ma Hittani Kongregáció) a bostoni érsekhez 1949-ben írt levele hívta fel a figyelmet. A levél röviden utal az Egyházon kívüliek üdvösségének a módjára is. A levél hivatkozik arra, hogy a keresztség és a bűnbánat szentségével kapcsolatban, ha ezek a szentségek valamilyen okból nem elérhetőek, már a szentségek utáni vágynak (votum) is megvan az üdvösséghez szükséges hatása. Az Egyházhoz tartozás üdvösséghez való szükségességéről így ír a levél (DH 3870, Hitvallások és az Egyház Tanítóhivatalának megnyilatkozásai, Örökmécs Kiadó 2004):</p>
<blockquote><p><span style="font-size: medium;">A maga módján ugyanezt kell mondani az Egyházról, amennyiben az az üdvösség általános segítője. Mivelhogy ahhoz, hogy valaki elnyerje az örök üdvösséget, nem mindig kívántatik meg, hogy mint tag valóban az Egyház testéhez tartozzék, de az legalábbis követelmény, hogy kívánsága és vágya szerint ragaszkodjék hozzá. </span><span style="font-size: medium;">Ennek a kívánságnak mégsem kell explicitnek lennie, amint a hittanulóknál, hanem amennyiben az ember leküzdhetetlen tudatlanságban szenved, Isten az implicit kívánságot is elfogadja, ezt azért illetjük ezzel az elnevezéssel, mert benne van a léleknek abban a jó előkészületi állapotában, amelyben az ember szándéka [az], hogy [ez] Isten akaratával egybehangzó legyen.</span></p></blockquote>
<p style="text-align: justify;">A fenti levélben az a régi teológiai meggyőződés fejeződik ki, amely szerint az Egyházon kívül élők sincsenek eleve kizárva az üdvösségből. Az Egyházon kívül élők is megkapják az üdvösséghez szükséges kegyelmet, amelyre az üdvösségre méltó élettel válaszolhatnak. Ez az élet tanúskodik arról, hogy ha megfelelő (nem előítéletek által eltorzítva) eljutna hozzájuk a Jézus Krisztus Egyházába való meghívás híre, ezt a meghívást készségesen elfogadnák. Az Egyház utáni nem kifejezett (explicit), hanem csak bennfoglalt (implicit) vágy, a <em>votum implicitum</em> helyettesítheti a tényleges Egyházhoz tartozást. Ez azonban nem jelenti az Egyház missziójának fölöslegességét, mert az Egyház az üdvösség szentsége a világ számára, az Egyház rendelkezik azokkal a hatékony eszközökkel, szentségekkel, amelyek segítik az embert az üdvösség felé vezető úton. A nem Egyházhoz tartozók üdvözülése tehát nem lehetetlen, de nem tudjuk, hogy a szentségek, az Egyház tanítása és hierarchiája hiányában ez a lehetőség hányszor lesz ténylegességé. Az Egyház előképe Noé bárkája, és így az Egyház az a bárka, amely az üdvösség felé halad. A bárkán lévőknek kötelessége a vízben fuldoklók kimentése, a bárkába emelése, ezért az Egyház semmilyen „vallási béke” érdekében nem mondhat le a misszióról.</p>
<p style="text-align: justify;">A zsinat utáni teológia sokat foglalkozott a világvallások és a kereszténység viszonyával. Az üdvösség szoros értelemben vett egyháztagság nélküli lehetősége felveti azt a kérdés, hogy vajon a világvallások nem lehetnek-e valamilyen módon annak a kegyelemnek a közvetítőjévé, amely nélkül nem létezik az üdvösség. Patsch Ferenc jezsuita teológus két tanulmánya is (<a href="http://www.sapientia.hu/hu/system/files/%252Fvar/www/clients/client11/web11/private/files/Karl+Rahner+és+a+nem+keresztény+vallások.pdf">itt</a> és <a href="http://www.sapientia.hu/hu/system/files/%252Fvar/www/clients/client11/web11/private/files/Krisztus_kegyelme_strukturai.pdf">itt</a>) foglalkozik ezzel a kérdéssel. A szerző abból indul ki, hogy Isten üdvözítő kegyelme hatékonyan működhet az Egyházon kívül is. Ezen hatékony kegyelem struktúrák létrehozására képes és ezen struktúrákat megtalálhatjuk a világvallásokban. A tanulmány Karl Rahner antropológiájának a talaján áll, amely szerint a teremtetlen kegyelem, Isten önközlése minden ember létezésében jelen van. Ezen önközlés következtében az ember ugyan tárgyilag még nem, de háttérileg tud Isten üdvösségre szóló meghívásáról. Ez a megközelítés a nem szerencsésen transzcendentális tomizmusnak nevezett filozófiai megközelítés teológiai antropológiai, kegyelemtani vetülete. A transzcendentális tomizmus több régebbi bejegyzés témája volt (például <a href="http://www.matthaios.hu/a-tomista-es-a-transzcendentalis-ismeretelmelet-1-resz/">itt</a>) és várhatóan még a jövőben is visszatérünk erre a témára. Álláspontunk szerint a transzcendentális tomizmus transzcendentális reflexiójában, háttér-jellegű tudásában valójában az ember saját magán nem lép túl, ebben csak saját magát tapasztalja meg. Ebben a reflexióban az ember, miközben értelmével megismeri a világot és saját magát, akaratával megragadja a jót, saját értelmének és akaratának a működésére reflektál. Amit megragad, az nem a lét teljessége, hanem csak az arra való reflexió, hogy az értelem és akarat potenciálisan, lehetőség szerint a végtelenre irányul. Ez az irányulás abban mutatkozik meg, hogy az ember semmilyen megszerzett (véges) ismeretben, semmilyen elért (véges) jóban nem tud megnyugodni úgy, hogy az értelem ne törekedne további ismeretekre, az akarat ne törekedne további javakra. A transzcendentális reflexió tehát csak egy képességre, törekvésre irányul, de nem valamilyen ténylegességre, így az ebből eredő, nem tematikus, háttér ismeret valójában az emberi természet alapvető tulajdonságáról, a potenciálisan végtelenre való irányultságról szól, de nem a végtelen valamilyen nem tematikus, háttér ismeret szerinti birtoklásáról. Az arisztotelészi-tomista filozófia szerint a természetes istenismerethez a képességek tényleges aktivizálása szükséges. A megtapasztalt létezés elemzése és az erre támaszkodó további oksági elemzés vezet el a képesség nélküli tiszta ténylegességhez, a mozdulatlan mozgatóhoz, Istenhez. A természetfelettiben sem lehet valamilyen már háttérileg, nem tematikusan felfogott isteni önközlés. Ez Isten szava által, amely legteljesebben Jézus Krisztusban, a megtestesült Igében elérhető számunkra, lesz bennünk lévő valóság. Egyébként az ember potenciálisan végtelenre irányítottságát W. Norris Clarke jezsuita (nem annyira transzcendentális) tomista filozófus egy Isten létezése melleti érvelés kiindulásaként használja (W. Norris Clarke SJ: The One and the Many. A Contemporary Thomistic Metaphysics, University of Notre Dame Press, 2001, 226-228).</p>
<p style="text-align: justify;">Visszatérve az eredeti kérdéshez, a világvallásoknak, mint a kegyelem struktúráinak a kérdéséhez, azt kell mondanunk, hogy egyrészt semmilyen logikailag kényszerítő gondolatmenet nem vezet el ilyenek szükségességéhez. De lehetetlen is, hogy a világvallások valamilyen kegyelmi struktúrák hordozói legyenek, mert ezekben az igazság súlyos tévedésekkel, egyoldalúságokkal keveredik.</p>
<p style="text-align: justify;">A világvallások bizonyos értelemben párhuzamba állíthatók a természetes teológiával. Az utóbbiban az ember azon „exisztenciáléja” (ha a transzcendentális filozófia kifejezését akarjuk használni) mutatkozik meg, amely szerint az ember tovább keresi a magyarázatokat mindaddig, amíg olyan magyarázathoz nem jut, amelyben az értelem megnyugszik. Ez a magyarázat, Isten azonban az értelem által a maga teljességében felfoghatatlan titok. Ez a titok azonban nem a nem tematikus, háttéri ismeretben lévő titok, hanem a teremtő Isten, aki a kinyilatkoztatásban és mindenek előtt Fiában, Jézus Krisztusban tárja fel önmagát, vonja be az embert isteni életébe.</p>
<p style="text-align: justify;">A világvallások is a természetes teológiához hasonló pályán mozognak. Az tisztán értelmi megközelítés mellet azonban az ember és Isten közötti kapcsolatra, a vallásra helyezik a hangsúlyt. Ez a kapcsolat sem lépi túl azonban a természetes képességek által elérhetőt, nem jut el Jézus Krisztushoz. A világvallások néha végső célként a csak negatív teológia homályát, az ebből fakadó, (nem keresztény értelemben véve) misztikusnak nevezhető élményvilágot tűzik ki. Ráadásul az értelem és akarat áteredő bűn általi sebzettsége miatt igazságok és súlyos tévedések keveredéséről van szó ezekben.</p>
<p style="text-align: justify;">Az Egyházon kívül állók üdvösségének a feltétele, a <em>votum implicitum</em> fogalmilag tartalmazza a nem tematikusság és a háttériség mozzanatait. De ezek nem a nem tematikusan, háttérileg már valamilyen értelemben birtokolt természetfelettire vonatkoznak, hanem az embernek arra a végtelenre való természetes irányítottságára, amely az emberi természetbe természetes hajlamaként, <em>inclinatio naturalis</em>-ként van beírva. Ez a végtelenre való irányítottság az igazság keresésében, a jó birtoklásában való megnyugvás nélküli haladásban valósul meg. Ez a következetes magatartás ugyanis, ha találkozna a kinyilatkoztatással, Jézus Krisztussal, az Ő Egyházával, készségesen elfogadná ezt. Ez a találkozás ténylegesen meg is történhet, „csak Isten előtt ismert módon”, amint a 2. Vatikáni Zsinat Gaudium et spes kezdetű lelkipásztori konstitúciója (22) mondja.</p>
<p style="text-align: justify;">A transzcendentális tomizmussal, az itt felvetett kérdésekkel további bejegyzések is foglalkozni fognak, mert ez a teológiai irányzat erősen (noha nem kizárólagosan) képviselve van napjaink teológiájában. Az ilyen irányú bejegyzések azonban nem a megszokott (körülbelül hetinek nevezhető) gyakorisággal fognak megjelenni. Ennek az az oka, hogy bizonyos témák elmélyültebb, összefüggő feldolgozására már nem elég egyetlen hét. Ezért az ezekről a  témákról szóló bejegyzések ritkábban fognak megjelenni, de lehetőség szerint ezek pdf formátumban is letölthetőek lesznek.</p>
<p style="text-align: justify;">Terveim szerint a bejegyzéseknek lesz majd egy új, talán naplónak nevezhető kategóriája is. Az ide tartozó bejegyzések majd egy-egy időszak katolikus médiában megjelent cikkeire hivatkoznak, és ezeket fogják (rövidebben) kommentálni.</p></div>
    </div>
    
    <div class="article">
        <div class="title">Napló: 2015 szeptember</div>
        <div class="categories">KV írások</div>
        <div class="summary">A következőkben új típusú bejegyzések sorozata indul el. A szoftver sajátságait figyelembe véve egy bejegyzés egy hónapot ölel fel, azonban ez a havi napló folyamatosan lesz vezetve, folyamatosan lesz frissítve. A bejegyzésekben napi aktualitásokról lesz szó, de maguk a bejegyzések &#8230; <a href="https://www.matthaios.hu/naplo-2015-szeptember/">Folytat&#225;s <span class="meta-nav">&#8594;</span></a></div>
        <div class="content"><p><em>A következőkben új típusú bejegyzések sorozata indul el. A szoftver sajátságait figyelembe véve egy bejegyzés egy hónapot ölel fel, azonban ez a havi napló folyamatosan lesz vezetve, folyamatosan lesz frissítve. A bejegyzésekben napi aktualitásokról lesz szó, de maguk a bejegyzések nem ölelik fel a hónap minden napját. A szoftver sajátosságai miatt egy-egy hónap naplója a többi bejegyzés között jelenik meg, de a napló menüpontra kattintással a napló bejegyzések elkülönítve láthatóak.</em></p>
<p><em>Szeptember 26.</em></p>
<p style="padding-left: 30px;">Még mindig a szerzetesek évéről. Van a szerzetességnek egy olyan ága, amelyről kevés szó van az összejöveteleken, rendezvényeken. Ennek oka az, hogy ezek a szerzetesek nem hagyják el kolostoraikat, nem végeznek lelkipásztori, karitatív, pedagógusi munkát. Ők a szó szoros értelemében vett szemlélődő szerzetesek. Magyarországon közülük a <a href="http://karmelita.hu">magyarszéki karmelita kolostort</a> említhetnénk. Egy Magyarországgal határos országban, Szlovéniában található a <a href="http://www.kartuzija-pleterje.si/mad/index_mad.html">pleterje-i karthauzi kolostor</a>. A világon 4-500 karthauzi szerzetes éli életét ma is pontosan az eredeti szabályaik szerint. Köztük <a href="http://magyarkurir.hu/hirek/egy-magyar-karthauzi-orokfogadalma">magyarok is</a> vannak.</p>
<p style="padding-left: 30px;">Szerintem hivatásuk ma talán fontosabb, mint bármikor ezelőtt. Nélkülük a kifelé forduló Egyház elveszíti az egyensúlyát.</p>
<p><em>Szeptember 24.</em></p>
<p style="padding-left: 30px;">A szerzetesek éve, <a href="http://www.magyarkurir.hu/megszentelt-elet/veled-egyutt-vagyunk-rendben-megnyilt-szerzetesek-tere">szerzetesek tere</a> eseményekkel kapcsolatban egy kb. egyórás <a href="http://gloria.tv/media/fqKoGpmkiBz">videó</a> a Le Barroux francia város környékén lévő bencés apátságról. A videó francia nyelvű, angol feliratokkal. Ez a kolostor egyike azon bencés kolostoroknak, ahol a szerzetesek a teljes liturgiát az eredeti időpontokban, a régi bencés szertartás szerint végzik.</p>
<p><em>Szeptember 18.</em></p>
<p style="padding-left: 30px;">Érdekes interjút közöl a <a href="http://www.churchmilitant.com/news/article/fr.-john-emerson-fssp-on-his-break-from-the-sspx"><em>churchmilitant</em></a> katolikus portál. Több mint húsz évvel a 2. Vatikáni Zsinat után a zsinat miatt szakadás történt az Egyházban. A 2. Vatikáni Zsinat atyái közül <a href="https://hu.wikipedia.org/wiki/Marcel_Lefebvre">Lefebvre érsek</a> pápai kinevezés nélkül négy papot püspökké szentelt, ami az egyházjog szerint automatikus kiközösítéssel járt. A Lefebvre érsek által vezetett közösség, a Szent X. Piusz Papi Társaság (FSSPX, SSPX) a zsinat után keletkezett, azokból a papokból, akiknek fenntartásai voltak a zsinattal szemben. Többen a társasághoz tartozó papok és szeminaristák közül nem követték Lefebvre érseket a Rómával való szakításnak ebben a lépésében, ezért kiváltak a közösségből és megalakították a Rómával teljes egységben lévő <a href="http://www.fssp.org">Szent Péter Papi Társulatot (FSSP)</a>.</p>
<p style="padding-left: 30px;">A közölt riport tulajdonképpen 25 évvel ezelőtt, 1991-ben készült, a riportalany John Emerson atya, aki csatlakozott az FSSP-hez. Annak idején a társaságnak 20 papja és 30 szeminaristája volt. A 2014-es adatok: 413 tag, ebből 253 pap és 160 szeminarista. A tagok átlagéletkora 37 év. A társaság pápai jogú intézményként működik, ami azt jelenti, hogy tagjai ki vannak véve a helyi ordináriusok (megyés püspökök) joghatósága alól. Más intézmények ezt a státuszt 20-40 év alatt kapják meg, ők ezt 3 hónap alatt megkapták. Teljes egészében a zsinat előtti, 1962-es liturgiát használják.</p>
<p style="padding-left: 30px;">A jogtalan püspökszentelés előtt, 1988 május 5-én a Szentszék (elsősorban Joseph Ratzinger bíboros, a Hittani Kongregáció akkori vezetőjének közreműködésével) <a href="https://en.wikipedia.org/wiki/Canonical_situation_of_the_Society_of_St._Pius_X">megállapodásra</a> jutott Lefebvre érsekkel, ennek ellenére megtörténtek a püspökszentelések. Az FSSP esetében azonban mindmáig érvényesek ezek a megállapodások. A megállapodások ellenére még mindig nincs püspöke a társulatnak. Érdekes része a megállapodásnak az, amely szerint a társaság „kritikát gyakorolhat, polémia nélkül, a zsinat azon megállapításairól, amelyek összhangja az Egyház hagyományos tanításával a társaság szerint nem világos&#8221;. Emerson atya ezzel kapcsolatban <em>Gaudium et spes </em>konstitúciót említi, amely az Egyház a modern világban való helyzetéről szól. Megjegyzi (1991-ben), hogy a világ állapota már nem indokolja azt, hogy ezt a hatvanas évek elejének optimizmusával nézzük.</p>
<p><em>Szeptember 17.</em></p>
<p style="padding-left: 30px;">Sokat beszélnek mostanában, a családról szóló püspöki szinódus rendes üléséhez közeledve is, a fokozatosság törvényéről. A fokozatosság törvénye szerint senki sem születik szentnek, a szentség és a tökéletesség felé haladás fokozatos fejlődés. Schönbronn bíboros, bécsi érsek is beszél arról (lásd <a href="http://www.catholicherald.co.uk/news/2015/09/11/stable-gay-relationship-is-better-than-a-temporary-one-says-cardinal-schonborn/">itt</a> és <a href="http://theologicalflint.com/?p=1748">itt</a>) a fokozatosan jobb felé haladásról, ami például a homoszexuális kapcsolatokban úgy nyilvánul meg, hogy két ember ilyen kapcsolata valódi párkapcsolattá válik. Szerinte az ilyen párkapcsolatokban lévő „jóságot” értékelni kellene. Másik ilyen alkalmazás az elvált „újraházasodottak” áldozásával kapcsolatos. Ezek „házassága” nem a katolikus szentségi házasság, de értékelni kell ezen belül is a bűnbánatot, a hűséget, a gyermekek hitben való felnevelését.</p>
<p style="padding-left: 30px;">Azzal – legalábbis elvben – mindenki egyetért, hogy a fokozatosság törvényét nem szabad felcserélni a törvény fokozatosságával, azaz a törvénynek nincsenek fokozatai, nincs külön törvény a tökéletesség felé haladók különböző állapotainak megfelelően. Így például mindenki elvileg egyetért azzal, hogy a házasság felbonthatatlanságának nincsenek fokozatai. A gyakorlatban azonban ezt többen mégis csak egy ideális helyzetnek tekintik és az efelé haladók kísérése érdekében – megfelelő feltételek esetén – meg kell engedni az elvált „újra házasodottak” áldozását.</p>
<p style="padding-left: 30px;">Az ezen az állásponton lévők félre értik az ember Isten felé vezető útjának tulajdonságát. A halálos bűn gyökeres letérés az útról, ezzel az ember ismét abba az állapotba kerül, mintha el se kezdte volna az utat. Az út újra kezdéséhez az ember újjászületése szükséges a bűnbánat szentsége által.</p>
<p style="padding-left: 30px;">Pszichológiai értelemben persze lehet valamilyen folytonosságról, fokozatos haladásról beszélni. Lehet olyan fejlődés, hogy a bukások után a felkelő szándéka a kegyelem által egyre erősebbé, a jóra vezető irányban egyre kitartóbbá válik. Ha azonban a bukást nem tekintik bukásnak, hanem csak egy (nyilván alacsonyabb) fokozatnak a jó felé, akkor csökkenek az esélyek, hogy ez így történik. Az az irgalmasság, amely nem beszél a megtérés elengedhetetlenségéről, a legnagyobb irgalmatlanság.</p>
<p><em>Szeptember 16.</em></p>
<p style="padding-left: 30px;">A <a href="http://kath.net/news/52056">KATH.NET</a> német nyelvű katolikus hírportál ismertet egy közvélemény-kutatást a menekültekkel kapcsolatban. Eszerint minden második német fél Németország iszlamizálódásától, de ugyanakkor a kérdezettek kétharmada elutasítja azt, hogy a keresztények előnyt élvezzenek a menekültek befogadásakor. Érdekes a vélemények megoszlása is. Az egykori keletnémetek jobban félnek (55%), mint a nyugatnémetek (48%).</p>
<p style="padding-left: 30px;">A keresztények előnybe részesítését elsősorban a keletnémetek utasítják el (70%). A nyugatnémetek körében kisebb az elutasítottság (62%). Érdekes az elutasítás vallás szerinti megoszlása is. A protestáns szabadegyházak támogatják a keresztények elsőbbségben részesítését, mindössze 29% utasítja ezt el. A legmagasabb az elutasítottság a felekezetnélküliek körében (65%). Őket követik a katolikusok (63%), majd az evangélikusok (60%).</p>
<p style="padding-left: 30px;">A közvélemény-kutató megjegyzi, hogy az iszlámosodástól való félelem kisebb a hagyományos német pártok választói és a történelmi egyházak tagjai körében. Ennek magyarázata szerinte abban található meg, hogy az ebből a körből származó válaszadók szerettek volna „társadalmilag elvárt” válaszokat adni.</p>
<p style="padding-left: 30px;">Számomra a keresztény menekültek előnyben részesítése nyilvánvaló kötelesség. A fenti statisztika képet ad Németország problematikus vallási helyzetéről is. Aki számára a kereszténység tényleg pótolhatatlan érték, az először a keresztény hitben testvérét fogadja be.</p></div>
    </div>
    
    <div class="article">
        <div class="title">Itt is a bevándorlókról</div>
        <div class="categories">jegyzet</div>
        <div class="summary">Ez a blog eddig még nem foglalkozott egy egész bejegyzés keretében a bevándorlással. Tulajdonképpen a szóhasználat is vitatott: kik alkotják zömében a beáramló tömegeket, menekültek vagy bevándorlók. Menekült az, aki életét mentve menekül valami elől. A bevándorlót közvetlen életveszély nem &#8230; <a href="https://www.matthaios.hu/itt-is-a-bevandorlokrol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ez a blog eddig még nem foglalkozott egy egész bejegyzés keretében a bevándorlással. Tulajdonképpen a szóhasználat is vitatott: kik alkotják zömében a beáramló tömegeket, menekültek vagy bevándorlók. Menekült az, aki életét mentve menekül valami elől. A bevándorlót közvetlen életveszély nem fenyegeti, de olyan rossz körülmények között él, hogy kockázatos utat vállalva igyekszik olyan helyre kerülni, ahol jobb életre számíthat. Látható tehát, hogy a tömegmozgalom, már csak a résztvevőket tekintve is, sokrétű, összetett mozgalom – azt hiszem – ez nyugodtan nevezhető népvándorlásnak.</p>
<p style="text-align: justify;">A tömeg mozgása a folyadékok fizikájában leírt mozgásokhoz hasonlít. Vannak források a Közel-Keleten, Észak-Afrikában. A tömeg a forrásokból áramlik és ha akadállyal találkozik, akkor ha az akadály nem tud ellenállni a nyomásnak, áttöri azt, ha pedig ez ellenáll, akkor ezt megkerülve halad tovább a nyelők felé. Nyelő azonban – úgy tűnik – csak egyetlen van, Németország (esetleg még Svédország, Norvégia). Ha a nyelő kapacitása nincs arányban a források intenzitásával, a tömeg valahol összegyűlik vagy szétterül, attól függően, hogy milyen ellenállással találkozik.</p>
<p style="text-align: justify;">Elhagyva azonban a bizonyos szempontból felületes analógiát, áttérhetünk a lényeges kérdésekre. A mostani népvándorlással, ennek kezelésével kapcsolatban szerintem három szempontról lehet beszélni. Ezek a szempontok: az erkölcsi, a politikai és a vallási-kultúrális szempontok. Ezeket a szempontokat érdemes megkülönböztetni egymástól, de tudatában kell lenni annak, hogy ezek összefüggnek, és egy szempont egyedüliként kezelése helytelen következtetésekre vezethet. A keresztény erkölcs szempontja azonban bizonyos kiemeltséget, elsőbbséget élvez, enélkül nem lehet meg például a politika sem.</p>
<p style="text-align: justify;">A keresztény erkölcs egy ponton félreérthetetlenül világos: a közvetlen szükséget szenvedőknek segítséget kell nyújtani. A bizonytalan körülmények között napok, hetek óta úton lévők helyzete a közvetlen segítségre szorulók helyzete. Ebben a helyzetben a segítség elutasítása szemben áll a keresztény erkölccsel. A népvándorlásnak azonban van egy másik erkölcsi vonatkozása is. Ez a vonatkozás tulajdonképpen nem közvetlenül a személyes kötelezettségeket érinti, hanem az igazságtalan világrenddel van összefüggésben. Korunkban a világ javainak óriási részét egy kisebbség birtokolja. A <a href="https://hu.wikipedia.org/wiki/Pareto-elv">Pareto-elv</a> szerint a világ gazdaságának 80 százalékát a világ lakosságának 20 százaléka birtokolja. (Ha a leggazdagabb rétegekről van szó, akkor talán még rosszabb arányokkal is találkozhatunk.)  A katolikus erkölcstan és szociális tanítás hangsúlyozza a Föld javainak egyetemes rendeltetését. Ezt a rendeltetést még a magántulajdonhoz való jog sem szünteti meg (Katolikus Egyház Katekizmusa 2402, 2452). A jelenlegi világrend nyilvánvalóan ellentétben áll ezzel a tanítással, mert ez az emberek óriási tömegeit zárja ki a javak egyetemességéből. Európa (és a nyugati civilizáció) a maga gazdagságával és folyamatosan romló demográfiai helyzetével olyan feszültséget teremt, amely feszültség is egyik (vagy talán fő) mozgatója a népvándorlásnak. A rossz európai lelkiismeret nyilvánul meg a feltétlen befogadás szélsőséges álláspontjában. Ez az álláspont első pillanatban szinte általános nyugat-európai véleménynek tűnik, a népvándorlás hatásainak megtapasztalásával azonban ez változhat.</p>
<p style="text-align: justify;">Ezzel át is léptünk a politika területére. Az Európai Uniót felkészületlenül érte a népvándorlás. Az ideológiai hozzáállás és a nemzeti érdekek súlyos konfliktusáról van szó. A közlekedési infrastruktúrát megterheli a népvándorlás, az egyes államok között pedig heves szóváltásokban is megmutatkozó érdekellentétek vannak. Az EU védelmének helyzete pedig nagyon rosszul áll. Az eddigi tapasztalatok szerint többé-kevésbé a bevándorlók akarata érvényesül az unió törvényeivel szemben, ezek betartása sokszor szinte teljesen lehetetlenné vált, a helyzet sok helyen a káosz felé megy, nem is beszélve az ellenőrízetlen beáramlás által a terrorizmus és a nemzetközi bűnözés számára keletkezett lehetőségekről. Kérdés, hogy fennállhat-e a 21. században hosszú időn keresztül egy olyan politikai alakulat, amelynek néha mintha nem is lennének határai.</p>
<p style="text-align: justify;">Egyre többen látják, hogy a megoldás kulcsa nem Európán belül van. Itt legfeljebb csak arról lehet szó, hogy a hozzánk érkezett „vendégek” számára biztosítsuk azt, ami emberhez méltó életükhöz szükséges. Ez olyan kötelezettség, amely alól az sem mentesít, hogy „vendégeinket” lényegében nem mi hívtuk meg, jóllehet a német (esetleg svéd) ráutaló magatartást vehették meghívásnak is. A keresztény erkölcs nem engedi meg azt sem, hogy valakit a biztos halába küldjenek vissza. Itt merül fel a menekült és gazdasági bevándorló közti megkülönböztetés nehézsége. Valaki lehet egyszerre mind a kettő is.</p>
<p style="text-align: justify;">A körvonalazódó(?) politikai megoldás szerint a menekültek helyzetét a szülőföldjükhöz közeli helyszíneken kell élhetővé, elviselhetővé tenni, a menekülés okait pedig akár katonai erővel is meg kell szüntetni. Ezzel párhuzamosan vissza kell állítani az Európai Unió külső határainak a védelmét. Ezeket a feladatokat könnyű leírni,  megoldásuk azonban mára már igen nehézzé vált.</p>
<p style="text-align: justify;">Legyünk optimisták és tételezzük fel, hogy a fenti feladatok sikeresen megoldódnak. Azonban még így is döntő fontosságú kérdések maradnak nyitva. A szegénységben, éhség által fenyegetve, háborúk közepette élő emberek számára az európai (nyugati) világ békéjének és gazdagságának vonzóereje nem fog megszűnni. Nem látjuk, hogy a történelmi méretű feszültségek hogyan fognak felszámolódni a történelemben. Jogosan merül fel a kérdés, hogy a csökkenő létszámú, saját jólétébe merült Európa történelmi méretekben fenntartható képződmény-e?</p>
<p style="text-align: justify;">A fenti kérdés már átvezet a bevándorlás vallási-kultúrális dimenziójának vizsgálatához. A római birodalom a gazdagság, a polgári jóllét megtestesülése volt a határain kívül élők számára. A birodalom állandóan ki volt téve a külső támadásoknak. A nyugat-római birodalom össze is omlott 476-ban, a kelet-római birodalom, Bizánc ezt az összeomlást ezer évvel túlélte. A római birodalomban azonban volt egy igen erős integráló erő, a kereszténység. Ez képes volt a népvándorlások barbár népeiből egy egységet kovácsolni, a keresztény Európa egységét. Hasonló folyamat játszódott le keleten is, beszélhetünk itt is egy olyan nemzetközösségről, amelynek alapja a bizánci rítusú kereszténység volt. Mit tudunk azonban mondani a jelenlegi Európa és a nyugati civilizáció integráló erejéről? Képes-e az a kultúra, amely egyértelműen keresztény gyökerekkel rendelkezik, de amely hivatalosan is elszakadt a kereszténységtől, sőt ezzel egyre inkább szembe kerül, valamilyen integrációra? A kérdés különösen is indokolt, amikor egy olyan erős identitással kerül szembe, mint az iszlám. Lehet-e az iszlám identitás „progresszívvá” válására tömegméretekben számítani? Aligha. A kereszténység esetében azért volt esélye ennek, mert az új ideológia alapelvei nem voltak kereszténységtől alapvetően idegenek, ezek a keresztény alapelvek egyoldalúvá torzításából származnak. Ezek az alapelvek az iszlám számára azonban jóval idegenebbek. Ezért a semmilyen vagy felületes integráció, meg a demográfiai kilátások azt eredményezhetik, hogy történelmi távlatban az iszlám többség például iszlám alapokon álló pártot alapíthat és egy ilyen párt kormányzó többséggé válhat. Azért, mert az ilyen lehetőség egy vitatható regény (Houellebecq: Behódolás) témájaként is felmerül, még nem lehet ezt eleve kizárni.</p>
<p style="text-align: justify;">A csak Isten által ismert jövőből visszatérve napjainkhoz csak annyit mondhatunk, hogy olyan események játszódnak le most körülöttünk, amelyek Európa jövőjét alapjaiban érinthetik. A most meghozott (vagy éppen meg nem hozott) döntések évtizedekre vagy akár évszázadokra eldönthetik földrészünk jövőjét. Az Istentől elszakadt humanizmus filantrópiája vagy akár a szeretet bölcsessége nélküli szeretet is hozhat helytelen döntéseket. A szeretet bölcsessége igyekszik olyan megoldást találni, amely senkit sem zár ki, ugyanakkor figyelembe veszi azokat is, akiket Isten ránk bízott és akiknek üdvösségéért felelősek vagyunk. Az üdvösséghez pedig a keresztény hit vezet. Európa, nemzetünk keresztény kultúrájának kérdése tehát számunkra igen fontos kérdés. Ebben a kérdésben álláspontunk különbözhet a nem keresztények álláspontjától, mert ők a kereszténységben nem látnak semmilyen értéket.</p></div>
    </div>
    
    <div class="article">
        <div class="title">Szent Mihály Arkangyal ünnepéhez közeledve…</div>
        <div class="categories">angyalok</div>
        <div class="summary">XIII. Leó pápa ismert imádságának (Szent Mihály Arkangyal, védelmezz minket a küzdelemben&#8230;) a hosszabb változata: Mennyei seregek dicsőséges vezére, Szent Mihály Arkangyal, védelmezz minket a küzdelemben az ellenséges fejedelmek és hatalmak, a sötétség világának vezérei, a gonoszság szellemei ellen! Jöjj &#8230; <a href="https://www.matthaios.hu/szent-mihaly-arkangyal-unnepehez-kozeledve/">Folytat&#225;s <span class="meta-nav">&#8594;</span></a></div>
        <div class="content"><p>XIII. Leó pápa ismert imádságának (Szent Mihály Arkangyal, védelmezz minket a küzdelemben&#8230;) a <a href="http://rorate-caeli.blogspot.com/2015/09/please-pray-with-us-along-with-many.html">hosszabb változata</a>:</p>
<p>Mennyei seregek dicsőséges vezére, Szent Mihály Arkangyal, védelmezz minket a küzdelemben az ellenséges fejedelmek és hatalmak, a sötétség világának vezérei, a gonoszság szellemei ellen! Jöjj az emberek segítségére, akiket Isten halhatatlannak teremtett saját képére és hasonlatosságára, és akiket drága áron váltott meg a sátán zsarnokságából. Vívd meg a csatát a szent angyalok seregével együtt, amint megvívtad ezt a gőg vezérével, Luciferrel és aposztata angyalaival szemben, akik erőtlennek bizonyultak a te ellenedben, és akiknek nincs helyük a mennyben. A nagy sárkány, az ősi kígyó, akit ördögnek és sátánnak neveznek, ki lett vetve és az, aki kísérti az egész világot, angyalaival együtt a földre lett taszítva.</p>
<p>De az ősi ellenség és gyilkos ismét felkelt. Magát a fény angyalának mutatva, a gonosz szellemek seregével együtt körbejár és támadja a földet, hogy ezen Istennek és Krisztusának a neve eltűnjön, hogy kirabolja, megölje, az örök kárhozatba vigye azokat a lelkeket, akik az örök dicsőség koronájának elnyerésére lettek meghívva. A gonoszság mérge, az ártó sárkány, mint tisztátalan folyó elönti a tévelygő, szívükben romlott emberek lelkét a hazugságnak, az istentelenségnek az istenkáromlásnak, a halált hozó bujaságnak, minden bűnnek és gonoszságnak a szellemével.</p>
<p>A ravasz ellenség az Egyházat, a szeplőtelen Bárány jegyesét keserűséggel töltötte el, édesnek álcázott méreggel részegítette. Istentelenek tették szent kincseire kezüket. Ahol Szent Péter széke és az igazság katedrája, mint a nemzetek világossága lett alapítva, ott a gyalázat és istentelenség trónját emelték, hogy a Pásztort megverve a nyáj szétszéledjék.</p>
<p>Tehát győzhetetlen vezér, segítsd meg Isten népét a gonoszság szelleme elleni harcban és hozz győzelmet! Az Egyház téged védőjeként és patrónusaként tisztel, a te védelmedben bízik a földi és alvilági gonosz hatalmak ellen. Az Úr neked adta át a megváltottak lelkét, hogy a tökéletes boldogság honába bevezesd őket. Kérd az Urat, vesse a sátánt lábaink alá, hogy többé ne tartsa fogságában az embereket és ne ártson az Egyháznak! Vidd a fölséges Isten színe elé imádságainkat, hogy szálljon le ránk irgalmassága, és ragadd meg a sárkányt, az ősi kígyót, aki az ördög és a sátán és megkötözve taszítsd őt a mélységbe, hogy ne kísértse többé a népeket! A te védelmedben és pártfogásodban reménykedve, a szent Egyház tekintélye által, az Úr Jézus Krisztus nevében bízva, aki a mi Istenünk és Urunk, szabaduljunk meg a sátán cselvetéseitől!</p>
<p><strong>V.</strong> Íme, az Úr keresztje űzze el ellenségeinket!</p>
<p><strong>R.</strong> Győzedelmeskedik Dávid sarja, az oroszlán Juda törzséből.</p>
<p><strong>V.</strong> Uram, a te irgalmad legyen velünk!</p>
<p><strong>R.</strong> Amint benned volt bizodalmunk.</p>
<p><strong>V. </strong>Uram hallgasd meg könyörgésemet!</p>
<p><strong>R. </strong>És kiáltásom jusson színed elé!</p>
<p>Könyörögjünk!</p>
<p>Istenünk, Urunk Jézus Krisztus Atyja, a te szent nevedet hívjuk segítségül és könyörögve kérjük kegyelmességedet, hogy Isten Anyjának, a Boldogságos és mindenkor Szeplőtelen Szűz Máriának, Szent Mihály Arkangyalnak, Szent Józsefnek, Szűz Mária jegyesének, Szent Péter és Pál apostoloknak és az összes szenteknek közbenjárására oltalmazz minket a sátán és az összes tisztátalan lélek ellen, akik az emberi nem romlására, a lelkek vesztére körül járnak a világban. A mi Urunk Jézus Krisztus által. Amen.</p></div>
    </div>
    
    <div class="article">
        <div class="title">Ádám és Éva</div>
        <div class="categories">antropológia</div>
        <div class="summary">Már régebbi bejegyzésekben is említettük a monogenizmus-poligenizmus témáját. A monogenizmus szerint az emberi nem minden tagja az ősszülök, Ádám és Éva leszármazottja. A poligenizmus szerint ezt az elképzelést cáfolja a természettudomány, ez nem illik bele a fejlődés általános elméletébe, az &#8230; <a href="https://www.matthaios.hu/adam-es-eva/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Már régebbi bejegyzésekben is említettük a <a href="https://www.matthaios.hu/az-ember-test-es-lelek-2-resz/">monogenizmus-poligenizmus</a> témáját. A monogenizmus szerint az emberi nem minden tagja az ősszülök, Ádám és Éva leszármazottja. A poligenizmus szerint ezt az elképzelést cáfolja a természettudomány, ez nem illik bele a fejlődés általános elméletébe, az emberiségről szóló genetikai ismeretekbe. Az emberré válás nem csak két egyedben történt meg, hanem ennél (még esetleg földrajzilag is) szélesebb körben.</p>
<p style="text-align: justify;">A monogenizmus-poligenizmus kérdésének azonban mélyreható teológiai vetülete is van. Ezzel a kérdéssel foglalkozik Kenneth W. Kemp <a href="http://www3.nd.edu/~afreddos/papers/kemp-monogenism.pdf">tanulmánya</a>, Edward Feser tomista blogának több <a href="http://edwardfeser.blogspot.hu/2011/09/modern-biology-and-original-sin-part-i.html">bejegyzése</a> és Mike Flynn <a href="http://tofspot.blogspot.hu/2011/09/adam-and-eve-and-ted-and-alice.html">interneten megjelent írása</a>. A Teremtés könyvének második fejezete szerint Isten egyetlen embert teremtett, Ádámot, majd később Évát. A modern teológia felveti a kérdést, hogy ebben a fejezetben vajon szó van-e egyáltalán valamilyen tényről, vagy csak az író ilyen elbeszélés, Ádám és Éva alakjának vázolásával akarta megvilágítani az emberi nem egységét. Ádám és Éva valóságos létezésének kérdése azonban még ennél is fontosabb az <a href="https://www.matthaios.hu/az-osbun-es-az-ateredo-bun-1-resz/">ősbűn és az ebből fakadó áteredő bűn</a> helyes felfogása szempontjából. A katolikus álláspontot röviden így foglalhatjuk össze:</p>
<ol style="text-align: justify;">
<li><span style="line-height: 15px;"> Ádám birtokában volt az <a href="https://www.matthaios.hu/az-eredeti-szentseg-es-igazsag-allapota/">eredeti szentség is igazság állapotának</a>, amely állapothoz még az úgynevezett természeten kívüli ajándékok (dona praeternaturalia) is járultak. Az első emberpár állapotát a katolikus teológia a megszentelő kegyelem állapotaként jellemzi. Ez az állapot nem az ember természetes állapota, ez nem tartozik az ember természetéhez, hanem itt Isten természetfeletti ajándékáról, Isten meghívásáról van szó. Az ehhez az állapothoz járuló természeten kívüli ajándékok (ilyen például a szenvedéstől és haláltól való mentesség) nem elválaszthatatlanok a megszentelő kegyelem állapotától, de az első emberpár rendelkezett ezekkel az ajándékokkal is.</span></li>
<li>Ádám bűne, az ősbűn (peccatum originale originans) miatt elvesztette az eredeti szentség és igazság állapotát, a természeten kívüli ajándékokkal együtt.</li>
<li>Istennek ezen ajándékait azonban nemcsak saját maga számára vesztette el, hanem minden leszármazottja számára. Ádám ezen bűne minden emberre átöröklődik <a href="https://www.matthaios.hu/az-osbun-es-az-ateredo-bun-1-resz/">áteredő bűnként</a> (peccatum originale originatum) a nemzés, a leszármazás útján. Az áteredő bűn azonban nem a leszármazottak személyes bűne, hanem bűnös állapot, amelynek lényege annak a megszentelő kegyelemnek a hiánya, amely Isten ajándékaként járna az embernek. Az áteredő bűn következtében <a href="https://www.matthaios.hu/az-ateredo-bun-es-az-emberi-termeszet-1-resz/">az emberi természet is sebet kapott</a>, aminek következtében ennek erői meggyöngültek. A klasszikus megfogalmazás szerint értelmünk elhomályosult és akaratunk rosszra hajlóvá vált.</li>
</ol>
<p style="text-align: justify;">A fentiek szerint az ősbűn Ádám személyes bűne, amelynek következtében minden ember az Ádámtól való leszármazás által az áteredő bűn állapotában fogan. Az ebből az állapotból való szabadulást Jézus Krisztus megváltása hozta el és az egyes ember a keresztség szentsége által szabadul meg az áteredő bűntől. Ez a mentesség azonban nem jelenti azt, hogy visszakapjuk az ősszülőknek adott természetfeletti adományokat is, így jelen üdvrendben Isten felé vezető utunkon elkísér bennünket a szenvedés és a halál.</p>
<p style="text-align: justify;">Első pillanatra látszik, hogy a poligenizmus természettudományos elképzelése nem illik  ebbe a teológiai keretbe. Hiszen a poligenizmus szerint nem beszélhetünk Ádámról és Éváról és így az ő személyes bűnükről sem. Ha nem beszélhetünk Ádámról és Éváról, ha őket csak mitikus alakoknak tekintjük, akkor nyilvánvalóan nem beszélhetünk a minden emberre a tőlük való leszármazás utján öröklődő áteredő bűnről sem. A modern teológia ezért (és más okokból is) megpróbálkozott az áteredő bűn tanának „gyengébb” felfogásával. Így az ősbűnt nem Ádám személyes bűnének gondolják, hanem egy adott közösségben elkövetett bűnnek. (Megjegyezzük, hogy ez az elgondolás önmagában még nem zárná ki a bűn személyes voltát.) Az áteredő bűn leszármazás útján történő átöröklését is megpróbálják gyengíteni, amennyiben ezt az állapotot nem közvetlen személyes állapotnak gondolják, hanem a világ bűnének, valamilyen „strukturális bűnnek”, elfeledvén azt, hogy ezek csak okozatai az eredeti oknak, az áteredő bűnnek.</p>
<p style="text-align: justify;">Többek között az ilyen elképzelésekkel szemben adta ki XII. Piusz pápa <em>Humani generis</em> (1950) című enciklikáját, amely ezt írja a poligenizmusról (DH 3897):</p>
<blockquote><p><span style="font-size: medium;">Keresztények ugyanis nem fogadhatják el azt a nézetet, amelynek képviselői szerint Ádám után a földön vagy voltak olyan, valódi emberek, akik nem természetes nemzés útján minden ember ősapjától származtak, vagy pedig Ádám sok ős összességét képviseli; semmiképpen nem látható, hogyan lehetne ezeket az álláspontokat összeegyeztetni azokkal,  amikre a kinyilatkoztatott igazság forrásai és az Egyház Tanítóhivatalának határozatai az eredeti bűnnel kapcsolatban tanítanak nekünk; ez ugyanis egy Ádám által egyénileg, valóságosan elkövetett bűnből származik, és nemzés által mindenkibe átvitetvén minden ember sajátja.</span></p></blockquote>
<p style="text-align: justify;">A múlt évszázad utolsó évtizedeiben, a mai ember génjeinek vizsgálata folyamán újabb érveket találtak a monogenizmussal szemben. Ezen érvek szerint van olyan, emberben megtalálható gén (DRB1), amely nagyszámú variációi nem adódhattak volna tovább, ha az ember faj történetében (akár ennek kezdetén, akár később) lett volna egy olyan „szűkület”, hogy a faj mindössze csak két egyedből állt volna. Ezeket az érveket a szaktudomány is vitatja. A továbbiakban természetesen nem foglalkozunk szaktudományos kérdésekkel, ehelyett egy olyan elméletet ismertetünk, amely föloldja a teológiailag indokolt monogenizmus és a természettudományok által jobban támogatott poligenizmus közti ellentmondást.</p>
<p style="text-align: justify;">Az emberi faj (species) biológiai, fejlődéstani, örökléstani vizsgálata inkább arra utal, hogy az emberré válás nem a monogenizmus, hanem a poligenizmus keretei között történt. Ugyanakkor a kinyilatkoztatás, a teológia alapján ennek az emberi fajnak az első egyedei csak Ádám és Éva voltak. Az ellentmondás feloldása érdekében érdemes megvizsgálni azt, hogy az emberi faj, mint biológiai értelemben vett faj és mint filozófiai-teológiai értelemben vett faj ugyanaz-e. A biológiai értelemben vett faj meghatározásának szaktudományos kérdésébe most ne menjünk bele. Elég most számunkra az, hogy a fajon belül az egyedek képesek újabb fajhoz tartozó egyedek nemzésére.</p>
<p style="text-align: justify;">Az emberi fajt filozófiai értelemben az jellemzi, hogy ezen faj egyedei a <a href="https://www.matthaios.hu/az-ember-test-es-lelek-1-resz/">halhatatlan lélek által megformált egyedek</a>. Ennek eredményeként az ember olyan tulajdonságokkal rendelkezik, amelyekkel az állatok nem rendelkeznek, képes absztrakt, egyetemes ismeretek megszerzésére, megismerése és a jóra való vágyódása túlmutat anyagi környezetén. A filozófiai értelemben vett emberi faj akkor kezdődött, amikor egy állat foganásakor (vagy esetleg az állat életében később) a forma szerepét Isten közvetlen teremtő tevékenységének eredményeként a halhatatlan lélek töltötte be. Ez nem járt közvetlenül megtapasztalható biológiai változásokkal, az első ember-bébi (akit Ádámnak nevezünk) a többi állat, szülei, törzse stb. környezetében kezdett el növekedni és a növekedés folyamán vehette észre, hogy ő valahogyan más, mint társai. Aztán Ádám találkozott egy olyan nősténnyel, aki ugyancsak más volt, mint társai és így találtak egymásra. Így lettek a filozófiai értelemben vett emberi faj első képviselői anélkül, hogy biológiai értelemben véve is új faj egyedeiként jelentek volna meg. Ez a kezdet azonban teológiai értelemben is új kezdetet jelent, mert Ádám és Éva meghívást kaptak az Istennel való barátságra is a megszentelő kegyelemben. Ennek az állapotnak az ősbűn vetett véget. Az ősbűn miatt elveszett a fejlődésnek az az új, természetfeletti lehetősége is, amely Ádám, Éva és utódaik előtt állt, ehelyett egy súlyos visszaesés történt. Ádám utódai változatlanul ugyanazon biológiai fajon belül éltek. A halhatatlan lélek jelenléte az Ádámtól való leszármazottak tulajdonsága lett, de ez a lélek magán viselte az áteredő bűn sebeit. A biológiai faj nem Ádámtól származó egyedeinek nem volt halhatatlan lelke. A biológiailag azonos fajon belül olyan párosodások is történhettek, amelyben az egyik félnek Ádám leszármazottjaként halhatatlan lelke volt, a másik fél viszont csak állati lélekkel rendelkezett. Ezekben az esetekben azonban a valamilyen ágon Ádámtól való leszármazás miatt az utódok is rendelkeztek a halhatatlan lélekkel. Az idők folyamán Ádám utódai a halhatatlan lélek képességeiből fakadó tulajdonságaik, evolúciós előnyeik alapján gyorsan dominánssá váltak, így a filozófiai-teológia faj és a biológiai faj egy idő után azonos kiterjedésű lett, ma már nem lehet ezekről, mint egymástól különbözőekről beszélni. Azonban erre az egykori különbözőségre utalhatnak az olyan gének, amelyek variánsainak változatossága nem engedi meg annak feltételezését, hogy valaha a (biológiai értelemben vett) populáció csak két egyedből állt volna.</p>
<p style="text-align: justify;">Valójában nincsenek biztos ismereteink arra nézve, hogy hogyan történt a hominizáció, a kinyilatkoztatás ezzel kapcsolatban az alapvető tényekre szorítkozik, a „hogyan” részletes kifejtése nélkül. A fenti elmélet megmutatja azt, hogy az Egyház hagyományos álláspontját nem kell feladni még akkor sem, ha látszólag ellentétbe kerül valamilyen tudományos eredménnyel. Ilyen esetekben meg kell alaposan vizsgálni, hogy mire vonatkozik az álláspont és mire vonatkoznak az ellentétesnek látszó tudományos eredmények. A kettő között végső soron ellentét nem lehet, mert a teremtő Isten és a kinyilatkoztató Isten ugyanaz.</p>
<p style="text-align: justify;"></div>
    </div>
    
    <div class="article">
        <div class="title">Napló: 2015 október</div>
        <div class="categories">KV írások</div>
        <div class="summary">Október 28. Ki a szinódus győztese? A Vatikáni Rádió német nyelvű adásának sajtószemléje szerint a győztesek Ferenc pápa és a német nyelvű szinódusi csoport. Ezt, a családokról szóló, rendkívüli és rendes szinódust kétségtelenül Kasper bíborosnak az elvált „újraházasodottak” áldozáshoz való engedésével &#8230; <a href="https://www.matthaios.hu/naplo-2015-oktober/">Folytat&#225;s <span class="meta-nav">&#8594;</span></a></div>
        <div class="content"><p><em>Október 28.</em></p>
<p style="padding-left: 30px;">Ki a szinódus győztese? A Vatikáni Rádió német nyelvű adásának <a href="http://de.radiovaticana.va/news/2015/10/25/medien_sieg_für_franziskus_und_deutschsprachige_gruppe/1181968">sajtószemléje</a> szerint a győztesek Ferenc pápa és a német nyelvű szinódusi csoport. Ezt, a családokról szóló, rendkívüli és rendes szinódust kétségtelenül Kasper bíborosnak az elvált „újraházasodottak” áldozáshoz való engedésével kapcsolatos felvetése uralta, legalábbis a média oldaláról, elnyomva más témákat . Ilyen értelemben tényleg lehet győzelemről beszélni. A „közbeszéd” tárgya ez és a homoszexuális kapcsolatokban lévő állítólagos értékek szinódusi elismerése volt. A teljességgel kétharmados többséggel elfogadott záródokumentumban az „áldozás” szó elő sem fordul, ugyancsak nem volt szó a homoszexuális kapcsolatokban lévő értékekről sem. Reinhard Marx bíboros, münchen-freising-i érsek, a Német Püspöki Konferencia elnöke mégis <a href="http://de.radiovaticana.va/news/2015/10/25/synode_„ein_wirklicher_schritt_nach_vorn“/1181905">valódi haladásról beszél</a>. Christoph Schönbronn bíboros, bécsi érsek azt említi meg, hogy a szinódus az elvált újraházasodottak áldozásával kapcsolatban sem igent, sem nemet nem mondott.</p>
<p style="padding-left: 30px;">A püspöki szinódus nem egyetemes zsinat, hanem csak tanácskozó testület, amely tanácsainak a megfogadása a pápa döntése. Mégis sok hasonlóság található a 2.Vatikáni zsinat és a családokról szóló szinódus között. A zsinatot jellemezte a vélemények megoszlása és a zsinat után a kompromisszumok eredményeként létrejött szövegeknek egyrészt a XVI. Benedek pápa által ajánlott folytonosság hermeneutikája szerinti, másrészt a törés hermeneutikája szerinti értelmezése. A szinódusi záródokumentumot valószínűleg követni fogja Ferenc pápa megnyilatkozása. A záródokumentum értelmezésével kapcsolatban már jelen van a két, valójában az Egyházon belül lévő szakadásra utaló értelmezés.</p>
<p style="padding-left: 30px;">A helyzet az, hogy a folytonosság szellemében történő értelmezők tábora fellélegezhet, mert a szinódusi záródokumentum nem tartalmaz a Katolikus Egyház tanításával kifejezetten ellentétes állítást. A kompromisszumok eredményeként előálló szöveg viszont nem zárta le a két tábor közt folyó vitát. A szakadás tehát megmaradt és nem is látszik az, hogy ez hogyan szűnhetne meg. Lehet, hogy ezt majd olyan történelmi események fogják megszüntetni, amikor élesen el fog válni egymástól a Jézus Krisztusnak és Egyházának a tanításához ragaszkodók és az ezzel szemben a világ „realitásait” előtérbe helyezők álláspontja. A folytonosság magában foglalja a pápai primátus elismerését, tehát a folytonosság talaján állók részéről szakadás nem várható. Ha azonban a pápa vagy inkább valamelyik utóda úgy véli, hogy az Egyházban nem lehet bármiről vitát indítani, nem biztos, hogy a törés szerinti értelmezést pártolók megmaradnak az Egyház egységében. A jővőt azonban nem látjuk.</p>
<p><em>Október 16.</em></p>
<p style="padding-left: 30px;">Figyelembe veendő hang a szinóduson a (Ferenc pápa által sokat emlegetett) perifériákról. A kazaksztán-i Astana érsekének, (a lengyel származású) Tomasz Peta érseknek <a href="http://voiceofthefamily.com/archbishop-peta-we-can-perceive-the-infernal-smoke-in-synod-interventions/">hozzászólása</a>:</p>
<blockquote><p><span style="font-size: medium;">Boldog VI. Pál mondta 1972-ben: „Bizonyos hasadékokon keresztül a Sátán füstje Isten templomába jutott”.  Meg vagyok győződve, hogy ezek a szavak a szent pápának, a Humanae vitae enciklika szerzőjének prófétai szavai. A múlt évben, a [rendkívüli] szinóduson „a sátán füstje” megpróbált behatolni a VI Pál csarnokba a következők felvetése által:</span></p>
<p><span style="font-size: medium;">1. Az elvált és polgárilag újraházasodottak szentáldozáshoz való engedésének javaslata.</span></p>
<p><span style="font-size: medium;">2. Annak megerősítése, hogy az együttélés egy olyan közösség, amely önmagában képes valamilyen értékeket felmutatni.</span></p>
<p><span style="font-size: medium;">3. Annak a véleménynek a képviselete,  hogy a homoszexualitás állítólag valamilyen normális dolog.</span></p>
<p><span style="font-size: medium;">Egyes szinódusi atyák nem értették helyesen Ferenc pápa felszólítását a nyílt vitára és az Egyház kétezer éves, Isten Örök Igéjében gyökerező hagyományával ellentétes eszmékkel jöttek elő. Sajnos, ebben az évben is még mindig lehet érezni a „sátáni füstöt” az „Instrumentum Laboris” néhány pontjában és egyes szinódusi atyák felszólalásában. Szerintem a szinódus fő feladata abban áll, hogy ismét rámutasson a házasság és a család evangéliumára, amely Üdvözítőnk tanítását jelenti. A Szentlélek, aki mindig győz az Egyházban, világosítson meg mindannyiunkat a család és a világ igazi javának keresésében!</span></p>
<p><span style="font-size: medium;">Mária, Egyház Anyja, könyörögj érettünk!</span></p>
<p><span style="font-size: medium;">+ Tomasz Peta</span></p>
<p><span style="font-size: medium;">Astana (Kazaksztán) érseke</span></p></blockquote>
<p><em>Október 14.</em></p>
<p style="padding-left: 30px;">Kocsis Fülöpnek, a Hajdúdorogi Főegyházmegye érsekének <a href="http://voiceofthefamily.com/archbishop-fulop-kocsis-synod-must-name-satan-as-source-of-attacks-on-family/">szinódusi hozzászólása</a>:</p>
<blockquote>
<p style="padding-left: 30px; font-size: medium;"><em>Hozzászólásom az 1. fejezet 8. paragrafusára vonatkozik, valójában azonban az egész szövegben hiányolok valami olyat, aminek át kellene hatnia nézőpontunkat ezekkel a témákkal kapcsolatban. Ezért utalhatnék az összes mai helyzetet elemző, a megváltozott társadalomról és korról beszélő, nehézségeket említő paragrafusra, amelyekben ezeket az újabb időkben megjelenő nehézségeket „kihívásoknak” nevezik. Úgy látom, hogy a szövegekből hiányzik annak tisztázása, hogy az említett változások eredetükben és gyökerükben pontosabban honnan is jönnek. Ezek nagy része nincs összhangban Isten tervével; ezek nem Tőle származnak. Ha ez így van, akkor meg kell mondanunk, hogy honnan is származnak ezek a változások, ezek a nehézségek.</em></p>
<p style="padding-left: 30px; font-size: medium;"><em>Világosan meg kell mondanunk, hogy erősen szennyezett világunkban a család és a jóakaratú, jószándékú ember hatalmas és vad támadásnak van kitéve. Ez a támadás a Sátán támadása. Néven kell neveznünk ezeket a sátáni erőket, amelyek ezekben a jelenségekben működnek, mert így találhatunk jelzéseket arra, hogy hol kell keresnünk a lehetséges megoldásokat. „Nem annyira a vér és a test ellen kell küzdenünk, hanem a fejedelemségek és hatalmasságok, ennek a sötét világnak kormányzói és az égi magasságoknak gonosz szellemei ellen” (Ef 6, 12). Így világosan láthatjuk, hogy napjainkban valójában lelki harc kell a Sátán támadásai ellen. Szívesen látnám ennek a lelki harcnak hangsúlyozását a dokumentum utolsó részében is, amelyben a javaslatokat és lehetséges megoldásokat kell megfogalmazni. „Ezért öltsétek fel az Isten fegyverzetét, hogy a gonosz napon ellenállhassatok, és mindent legyőzve megtarthassátok állásaitokat ” (Ef 6 13).</em></p>
</blockquote>
<p><em>Október 13.</em></p>
<p style="padding-left: 30px;">Érdekes egyháztörténelmi munka lenne annak vizsgálata, hogy az Egyház egyetemes zsinatain a résztvevők mennyire alkottak különböző csoportokat, mai szóval azt mondanánk, hogy mennyire voltak megosztva. Napjaink egyházának eseményeit figyelve, lehetetlen tagadni a megosztottság jeleit. Azt hiszem, hogy ez nem normális jelenség, nem lehet arra hivatkozni, hogy ez mindig is így volt az Egyházban. A most folyó püspöki szinódusról szóló hivatalos és nem hivatalos hírekben is bizony látszanak törésvonalak. Ezek a törésvonalak nem újak, már ötven évvel ezelőtt jelen voltak a 2. Vatikáni Zsinaton. A két csoporttal kapcsolatban a klasszikus elnevezés a konzervatív és haladó csoport. Andrea Gagliarducci, a Monday Vatican nevű, heti rendszerességgel <a href="http://www.mondayvatican.com">megjelenő blog</a> szerzője a mai viszonyok között találóbb neveket javasol: „az evangélium és  a hagyomány követői” és az „alkalmazkodók” elnevezéseket. Az alábbiakban idézzük a „követőkre” vonatkozó <a href="http://www.mondayvatican.com/vatican/pope-francis-the-need-for-new-keys-of-interpretation">meghatározását</a>:</p>
<blockquote><address style="padding-left: 60px;"><span style="font-size: medium;">Ők azok, akik megpróbálják az idők jeleit olvasni, de ezeket az evangélium és a hagyomány fényénél olvassák. A pasztorális megközelítés szükségességét eleve nem utasítják el, de nem fogadják el, hogy ez a katolikus tanítás kárára történjen. Céljuk a tan fejlődése, anélkül, hogy ezáltal elszakadnának az evangéliumtól és a hagyománytól és így megzavarnák a hívőket. A fejlődésnek tehát azokra az alapvető igazságokra kell épülnie, amelyeket évszázadokon keresztül vallottak, a sok teológiai vita ellenére.</span></address>
</blockquote>
<p style="padding-left: 30px;">Az alkalmazkodók meghatározása:</p>
<blockquote><address style="padding-left: 60px;"><span style="font-size: medium;">Ők azok, akik az Egyházat a társadalomhoz akarják igazítani, hogy ez megértse a világ kihívásait és „felnőjön” ezekhez a kihívásokhoz. Megközelítésük gyakorlati, szociológiai megközelítés. Gyakorlatiasságuk abban is megmutatkozik, hogy kihasználják a pápa gesztusait, választásait, döntéseit. Felhasználják a médiát, hogy a közvéleményt maguk mellé állítsák&#8230;A tanítást a valósághoz akarják igazítani és nem törődnek azzal, hogy a pasztorális tevékenység igazodik-e a tanításhoz&#8230; </span></address>
</blockquote>
<p style="padding-left: 30px;">A fenti meghatározás mellet találónak érzem azt a meghatározást is, amely a csoportok értelmezési, hermeneutikai megközelítésére utal. Vannak, akik a folytonosság hermeneutikáját képviselik és vannak, akik a szakadás, a törés hermeneutikáját. Tehát a két csoport közti különbség nem az, hogy az egyik csoport mereven elutasítja a fejlődést a másik csoporttal ellentétben. A különbség inkább az, hogy ez a fejlődés egy olyan fa fejlődéséhez hasonlít-e, amelynek növekedése folytonos növekedés, vagy pedig forradalomról, „kopernikuszi fordulatról” van-e szó.</p>
<p><em>Október 10.</em></p>
<p style="padding-left: 30px;">Lombardi atya, a Vatikán sajtóirodájának vezetője a szinódusról szóló keddi sajtótájékoztatóján kitért a fokozatosság törvényére. A Vatikáni Rádió honlapján <a href="http://en.radiovaticana.va/news/2015/10/02/sexuality_and_more_inclusive_language_on_the_synod_agenda/1108088">megjelent szöveg</a> egy részletének fordítása:</p>
<blockquote>
<p style="padding-left: 30px;"><span style="font-size: medium;">Lombardi atya a Második Vatikáni Zsinat hasonlatára hivatkozott, amely a Katolikus Egyház és a többi keresztények, a Katolikus Egyház és a más vallási hagyományok közti viszony alapvető változásához vezetett. A Zsinat alatt a püspökök megegyeztek abban, hogy jóllehet Krisztus egyházának teljessége csak a Katolikus Egyházban van meg, más egyházak és hívő közösségek is birtokolják az igazság és szentség fontos elemeit. Ehhez hasonlóan, az igazi szeretet és szentség valódi és fontos elemei olyan viszonyokban is létezhetnek, amelyek nincsenek összhangban az ideális katolikus házasság teljességével.</span></p>
</blockquote>
<p style="padding-left: 30px;">A fokozatosság témájával már szeptember 17-i bejegyzésünk is foglalkozott. Lombardi atya megjegyzésében a „rajnai országok” püspökeinek és teológusainak érvelése köszön vissza. Ez az érvelés azért is félrevezető, mert úgy tűnik, ez is tartalmazza az „igazság elemeit”. Az erkölcsileg rossznak minősíthető állapotokkal kapcsolatban persze a szentségről szó sem lehet. Az elvált „második házasságából” származó gyermekek keresztény nevelése persze jó, de ez a jóság nem a második házasság jóságából származik, mert ilyen nincs. Inkább azon gyermekek iránti kötelezettségről van szó, akik nem tehetnek arról, hogy házasságtörő viszonyból születtek.</p>
<p style="padding-left: 30px;">A vatikáni tájékoztatás vezetőjének álláspontja tehát látható. Ha a különböző bizottságok, szerkesztő bizottságok összetétele is ennek az álláspontnak a támogatását tükrözi, akkor ez nagy valószínűséggel az összegező anyagok elkészültét is befolyásolni fogja. A Katolikus Egyház Katekizmusa világosan fogalmaz (1650):</p>
<blockquote>
<p style="padding-left: 30px;"><span style="font-size: medium;">Napjainkban számos országban sok katolikus él, akik miután a polgári törvények szerint váláshoz folyamodnak, új polgári házasságot kötnek. Az Egyház Jézus Krisztus szava (&#8220;Aki elbocsátja feleségét és mást vesz el, házasságtörést követ el ellene. Ha pedig a feleség hagyja el férjét és máshoz megy, házasságot tör.&#8221; [Mk 10,11--12]) iránti hűsége miatt vallja, hogy nem ismerheti el ezt az új együttélést érvényesnek, ha az első házasság érvényes volt. Amennyiben elvált házasok polgárilag újraházasodtak, olyan helyzetbe kerültek, mely objektív módon áthágja Isten törvényét. Éppen ezért amíg e helyzet fönnáll, nem áldozhatnak. Ugyanezen oknál fogva bizonyos egyházi feladatokat sem vállalhatnak. A szentgyónásban történő kiengesztelődés csak azokat illeti, akik bánják, hogy a Krisztushoz való hűség és szövetség jelét megtörték, és kötelezik magukat, hogy teljes önmegtartóztatásban élnek.</span></p>
</blockquote>
<p><em>Október 8.</em></p>
<p style="padding-left: 30px;">A családról szóló rendes püspöki szinódus folytatja munkáját. Egy emberiséggel egyidős intézmény, a család létjogosultságáról igyekszik meggyőzni a világot, a világban élő tagjait. Erre a megyőzésre leginkább a nyugati civilizációnak van szüksége, ahol a család intézménye ötven, száz évvel ezelőtt még evidencia volt, de mostanra már meggyengült. A családot nem a kereszténység találta ki, de ezt a kereszténység szentelte meg. Külső szemlélőként néha az a benyomásunk, hogy nem is annyira a családról van szó, hanem az elvált „újraházasodottak” áldozásáról, a homoszexuális kapcsolatban lévő „értékekről”, sőt – bármennyire is meglepő – a nők diakónussá szenteléséről, legalábbis <a href="http://ncronline.org/news/vatican/archbishop-synod-should-reflect-possibly-allowing-female-deacons">egy kanadai püspök szerint</a>.</p>
<p style="padding-left: 30px;">A probléma az, hogy a család eszméjétől, ahogyan ezt a Katolikus Egyház tanításában bemutatja, igen sok katolikus eltávolodott. Erről a tényről kérdőívek, felmérések tanúskodnak. Felvetődik a kérdés, hogy mi az oka ennek az eltávolodásnak. Egy nyilvánvaló felelet az, hogy az a világ, amelyben ezek a katolikusok élnek, távolodott el a család alapvető intézményétől. Erről nem is érdemes sokat beszélni, ez annyira nyilvánvaló tény. A válasz másik fele már több elemzést igényel. Eszerint az Egyház távolodott el sok tagjától ebben a kérdésben (is). Ferenc pápa egyenesen azt mondta, hogy a katolikus házasságok ötven százaléka vélhetően érvénytelen házasság.</p>
<p style="padding-left: 30px;">A szinódusnak ilyen körülmények között nyilván az a feladata, hogy ezt a távolságot megszüntesse. Két dolog közti távolság azáltal csökken, hogy ezeket közelítjük egymáshoz. Az egyik lehetőség az, hogy a családról, a házasságról szóló tanítás közelít afelé a közvélekedés felé, amely több katolikus számára idegenné teszi a keresztény családot. A másik lehetőség szerint a közvélekedés által befolyásolt katolikusokat mozdítják el a közvélekedés szintjéről és emelik fel. Az első megoldás könnyebbnek ígérkezne, hiszen az elejtett kő lefelé esik, a vízben lévő tárgy az árral úszik. Úgy tűnik egyesek részéről vannak próbálkozások ebben az irányban. Ez az út azonban nem járható út. Nyilvánvalóan nem járható, mert ez Jézus parancsával szembe megy. De azért sem járható, mert ebben az irányban soha nem lehet annyi és olyan engedményt tenni, amelyek elegendőek lennének. A szabadon eső kő addig esik, amíg a földet el nem éri, az árral együtt úszó előbb-utóbb az ár sebességével fog úszni. Egyetlen lehetőség marad tehát: a fölemelés.</p>
<p style="padding-left: 30px;">Ennek a lehetőségnek a megvalósításához viszont szükséges néhány dolog. Az egyik ilyen annak felismerése, hogy az Egyháznak feladata a felemelés és erre a felemelésre szüksége van a világnak. Az az egyház, amely úgy akar a közeledni, hogy nem törekszik fölemelni azt, aki felé közeledik, már távolodik a céljától, feladatától, és majd látszani fog, hogy nincs is rá szükség. Persze az Egyház a maga teljességében soha nem juthat el ebbe az állapotba, de egy adott időben egy adott csoportja eljuthat idáig.</p>
<p><em>Október 6.</em></p>
<p style="padding-left: 30px;">Ma a magyarok azokról a vértanúkról emlékeznek meg, akiket a levert szabadságharc után végeztek ki. Ez az esemény a magyar nemzet és a Habsburg-ház több évszázados kapcsolatának a mélypontja. Azt is mondhatnánk, hogy a katolikus uralkodó, Ferenc József császár (királlyá csak 1867-ben koronázták) a magyar nemzettel szemben elkövetett tettéért egy életen keresztül vezekelt. Öccsét, Miksa császárt 1867-ben végezték ki Mexikóban. Fia, Rudolf trónörökös 1889-ben lett szeretőjével együtt tisztázatlan körülmények között öngyilkos. Feleségét, Erzsébet királynét 1898-ban gyilkolták meg. Az öröklés rendje szerinti utódát, Ferenc Ferdinánd trónörököst 1914-ben ölték meg Szarajevóban. Ezzel kezdetét vette az első világháború, amely a Habsburg-birodalom összeomlásához vezetett. Ferenc József a bizonytalan kimenetelű háború közepén halt meg.</p>
<p style="padding-left: 30px;">Az aradi vértanuk a nemzet szabadságáért folyó küzdelem vértanúi. Ezzel az állítással kapcsolatban ma már fölteszik a kérdést, hogy tulajdonképpen mi is az a nemzet, amelynek szabadságáért meghaltak. Az újkorral megkezdődött átalakulást végigkísérték kezdetben a vallásháborúk, polgárháboruk, majd a forradalmak, a forradalmakat követő háborúk. Ezek kezdetben talán  nem annyira nemzetek háborúi voltak, a 19. században azonban már határozottan megjelent a nemzeti jelleg. Érdekes a Katolikus Egyház viszonya a nemzetekhez. A forradalmak jelentős részben a katolikus vallás ellen is irányultak, de a katolicizmus két nemzet, az ír és lengyel nemzet identitásának részévé, szabadságharcuk támogatójává vált.</p>
<p style="padding-left: 30px;">Min alapul az a közösség, amelyet nemzetnek nevezünk? Erre a kérdésre rossz válasz a faji eredetre hivatkozás. Ezt a választ cáfolja például azoknak az embereknek a névsora, akik 1849-ben ténylegesen életüket adták a nemzetért. Az eredet, a származás talán megjelenhet tényezőként a nemzettéválás hajnalán, de a törzsek még nem alkotnak nemzetet. A nemzet fogalmában megjelenő stabilitáshoz más is kell. Kétségtelenül szükséges ehhez valamilyen földrajzi terület tartós birtoklása, de még ez sem feltétlenül nemzetalkotó tényező. Lehetne azt mondani, hogy ez a tényező a történelem. Ez a válasz azonban nem teljes válasz, mert önreferenciát tartalmaz: a nemzet története teszi a nemzetet nemzetté.</p>
<p style="padding-left: 30px;">Ha nem is tudunk most pontos választ adni arra, hogy mi a döntő nemzetalkotó tényező, ezt valahol mégis első szent királyunk életében és tetteiben kell keresni. Ekkor vetették el azt a magot, amely meggyökerezett, így biztosítva azt a stabilitást, amely azt a nemzeti létet biztosítja, amelyért még az élet is föláldozható.</p>
<p><em>Október 2.</em></p>
<p style="padding-left: 30px;">Október a rózsafüzér hónapja. <a href="https://en.wikipedia.org/wiki/Alfredo_Ildefonso_Schuster">Boldog Ildefonz Schuster</a> bencés szerzetes, liturgikus, milánói érsek, bíboros <a href="http://www.newliturgicalmovement.org/2015/09/the-value-of-praying-office-beautiful.html#.Vg4vadb2qb8">írta</a> a másik „recitálós” imáról, a Zsolozsmáról:</p>
<blockquote><p><span style="font-size: medium;">Behunyom a szemem és miközben a Zsolozsma szavait mormolom, amelyeket már kívülről tudok, a szószerinti jelentéstől elszakadva észreveszem, hogy egy vég nélküli terepen vagyok, ahol a küzdő és vándor Egyház halad az ígéret földje felé. A nappal világosságában és az éj sötétjében együtt lélegzem az Egyházzal; mindenfelől látom a sátáni erőket, amelyek szorongatják és támadják; csatái és győzelmei közepette találom magam. Körülöttem vannak imái, aggodalmai, énekei és győzelmei, a foglyok sínylődése, a haldoklók sóhaja, a harcosok és a vezetőik öröme. Közöttük vagyok, de nem passzív szemlélőként, hanem inkább olyanként, akinek virrasztása és jártassága, ereje és bátorsága döntő súlyt képviselhet a jó és a rossz közti harcban és abban, hogy mi lesz az egyes emberek és a tömegek örök sorsa.</span></p></blockquote>
<p><a name="okt1"></a><em>Október 1.</em></p>
<p style="padding-left: 30px;">A bevándorlók áradata egyelőre változatlan. Abban reménykednek, hogy talán az időjárás vagy valamilyen más ok ezt mérsékelni fogja. Nem tudjuk. A téma kezelésében, a témához való hozzáállásban azonban mintha látszana valamilyen változás. Érdemes ebből a szempontból elolvasni Vértesaljai László SJ Vatikáni Rádió honlapján megjelent <a href="http://hu.radiovaticana.va/news/2015/09/18/hangsúlyeltolódások_a_comece_és_a_ccee_látómezejében/1172887">jegyzetét</a>. A jegyzet az Európai Unió Püspöki Konferenciái Bizottságának (COMECE) közleménye és CCEE, az Európai Püspöki Konferenciák Tanácsának üzenete közti hangsúlyeltolódásról szól.</p>
<p style="padding-left: 30px;">A fenti jegyzettel érdemes összevetni a legősibb bencés kolostor, a montecassino-i apátság apátjának <a href="http://kath.net/news/52259">interjúját</a>. Az apát a migránskérdéssel kapcsolatban hangsúlyozza, hogy egyrészt az idegeneket „nyitott lélekkel és tisztelettel” kell kezelni, másrészt azonban velük a „dialógus” csak akkor lehet sikeres, ha Európa ragaszkodik azokhoz az értékeihez, amelyek – akár tetszik, akár nem – a kereszténységben gyökereznek. A montecassino-i főapát találóan jegyzi meg, hogy a dialógus nem azt jelenti, hogy csak azt mondjuk, amit a másik hallani akar. Figyelemreméltó megjegyzés ez a „dialógus”, „párbeszéd” szavak nem ritkán előforduló egyházi használatával kapcsolatban.</p>
<p style="padding-left: 30px;">A montecassino-i apát paradoxnak tartja, hogy a kereszténységet Európában az egyéni szabadságjogok nevében támadják, hiszen ezek gyökere éppen a kereszténységben  van. Szerinte a felvilágosodás és az egyéni szabadságjogok eszméje a kereszténység gyermekei, és ha Európa ezeket szembeállítja a kereszténységgel, akkor éltető lelkét veszíti el.</p>
<p style="padding-left: 30px;">A fentiekhez még hozzátenném azt, hogy a felvilágosodás talán tényleg tekinthető a keresztény Európa gyermekének, de átvitt értelemben erre a foganásra is alkalmazni kell az áteredő bűn tanát, amely szerint az ősbűn következménye, az áteredő bűn a leszármazással öröklődik. A felvilágosodás szabadság, egyenlőség, testvériség eszméinek megvalósításához alkalmazták az első tömeges kivégző gépet, a <em>guillotine</em>-t, majd jöttek a napóleoni háborúk. Ami a felvilágosodásban jó, az a kereszténységből származik, de ez a jóság nem a maga tisztaságában jelent meg, hanem a tévedésekkel, visszaélésekkel keveredve. Az emberi történelem már csak ilyen. Mennél erősebb a kereszténység hatása, annál több az esély arra, hogy eszméi tisztábban valósuljanak meg. A kereszténységtől való elszakadás következtében azonban ezek az eszmék is torzulnak.</p></div>
    </div>
    
    <div class="article">
        <div class="title">Néhány gondolat a teológiáról és a dogmákról</div>
        <div class="categories">egyéb</div>
        <div class="summary">Egy másik blogon (jezsuita blog) megjelent egy bejegyzés „Miben is kell hinni? – Dogmák és paradigmaváltások a teológiában” címmel. A bejegyzés fölteszi azt a „nehéz” kérdést, hogy hány dogma van. A pontos válasz hiányából arra a véleményre jut, hogy „azzal, &#8230; <a href="https://www.matthaios.hu/nehany-gondolat-a-teologiarol-es-a-dogmakrol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egy másik blogon (<a href="http://jezsuita.blog.hu">jezsuita blog</a>) megjelent egy bejegyzés „<a href="http://jezsuita.blog.hu/2015/10/02/miben_is_kell_hinni_dogmak_es_paradigmavaltasok_a_teologiaban">Miben is kell hinni? – Dogmák és paradigmaváltások a teológiában</a>” címmel. A bejegyzés fölteszi azt a „nehéz” kérdést, hogy hány dogma van. A pontos válasz hiányából arra a véleményre jut, hogy „azzal, hogy az újsokasztika megszűnt az egyház hivatalos teológiája lenni, hitem szerint, a Szentlélek éltető ereje nyilvánult meg”. Ezzel kapcsolatban összehasonlítja a fizikában a huszadik században bekövetkezett fordulatot a teológia 2. Vatikáni Zsinat után bekövetkezett változásával:</p>
<blockquote><p><span style="font-size: medium;">Nem tudok eltekinteni a párhuzamtól, miszerint a fiatal Werner Heisenberget[?] is megpróbálták lebeszélni a családi ismerősök, hogy az egyetem fizika szakára iratkozzék be, mondván, hogy „a fizikában már minden fel van találva”… Ahogy ugyanis a relativitáselmélet és a kvantummechanika új alapra helyezte a fizikai tudományokat, úgy formálta át – <em>mutatis mutandis</em> – az egész teológiai kérdésfelvetést a II. Vatikáni zsinat.</span></p></blockquote>
<p style="text-align: justify;">A fenti megjegyzéssel kapcsolatban érdemes megvizsgálni, hogy mi a fizika és a teológia sajátos tárgya, mert a két tárgy közti különbség rávilágít arra, hogy a paradigmaváltás, a forradalom a fizika számára éppen sajátos tárgya miatt adott, a teológia sajátos tárgya részéről azonban nincs ilyen adottság.</p>
<p style="text-align: justify;">A fizika sajátos tárgya az érzékelhető valóság, a mérhetőség, matematikai leírhatóság és a kísérleti ellenőrizhetőség szempontjából. A fizika valójában az elméletek megalkotásában éri el csúcspontját. Az elmélet által megállapított, matematikailag leírt fizikai törvények megmagyarázzák, egységbe foglalják az érzékelhető valóság viselkedését. Az elméletet addig tekintik érvényesnek, amíg a kísérleti adatok ennek nem mondanak ellen (vagy esetleg ez nem helyettesíthető egy „elegánsabb” egyszerűbb elmélettel). A fizika történetében többször előfordult, hogy újabb kísérleti adatok egy elmélet bukásához vezettek. Kezdetben nem voltak kifejezett kísérletek, a mindennapi tapasztalat alapján állítottak fel fizikai, csillagászati „elméleteket”. A legprimitívebb ilyen elmélet a „lapos Föld” elmélete volt, amelyen azonban már az ókorban túlléptek. A mindennapi életben tényleg nem tapasztalunk semmilyen csillagászati értelemben vett görbületet. Ha azonban a tenger partján, egy magaslatról nézzük a közeledő hajót, akkor először az árboc csúcsát látjuk, majd fokozatosan bontakozik ki az egész hajó. Ez a mindennapitól kissé már eltérő tapasztalat nem támogatja a Föld lapos voltának elméletét. A pontosabb mérések, kísérletek megjelenésével, észlelési eszközeink fejlődésével (például távcső) a mindennapi tapasztalatra épülő elméletek megdőltek, illetve más elméletek határeseteivé váltak. A fizikai elméletekben csak akkor lehetnénk teljesen biztosak, ha az összes lehetséges kísérlet, mérés birtokában lennénk, ami nyilván lehetetlenség.</p>
<p style="text-align: justify;">A teológia sajátos tárgya Istenről, Isten és a teremtés, Isten és az ember kapcsolatáról szóló kinyilatkoztatott ismeret. Fontos megjegyzés, hogy a kinyilatkoztatás Isten oldaláról tekintve egyetlen igazság, amely azonos az isteni létezés igazságával. Hasonlóan a kinyilatkoztatás tetőpontja Jézus Krisztus, Isten egyetlen fia. Az emberi természet azonban nem tudja ezeket az egységeket a maguk teljes egészében, maradéktalanul, egyetlen megismerő aktussal átfogni, ezért elkerülhetetlen, hogy az egyetlen igazság az ember számára több állításra, kijelentésre bontódva jelenjen meg. Jézus Krisztusban a kinyilatkoztatás teljessége jelent meg, ezért Jézus közvetlen tanítványai, az apostolok halálával a kinyilatkoztatás ideje lezárult. Így ír erről a 2. Vatikáni Zsinat Dei Verbum konstitúciója (4): „a krisztusi üdvrend tehát mint új és végleges szövetség sohasem múlik el, és már semmiféle új nyilvános kinyilatkoztatást nem kell várnunk a mi Urunk Jézus Krisztus dicsőséges eljöveteléig”.</p>
<p style="text-align: justify;">Első pillanatra szembeötlő a különbség a két tudomány tárgya között a tárgyról kapott új információk szempontjából. A fizikai mérésekből, kísérletekből ma is kaphatunk olyan új információt, amelyek alapvetően új paradigmák megjelenését, elméletek bukását vagy lényeges korrekcióját vonhatják maguk után. Igaz, hogy ezek a mérések mára különösen nehézzé váltak, mert igen kis eltéréseket kell mérni például a <a href="https://hu.wikipedia.org/wiki/Kozmikus_mikrohullámú_háttérsugárzás">kozmikus háttérsugárzással</a> kapcsolatban, másrészt a leglényegesebb kísérleteket csak igen költséges berendezések (CERN) által lehet megvalósítani. Ennek ellenére a mérések, kísérletek új információval látják el a fizikusokat. A teológiában azonban más a helyzet, mert az utolsó apostol halálával lezárult a kinyilatkoztatás. Így a teológia tárgyát tekintve nem jut olyan új információhoz, amely a fizika paradigmaváltásaihoz, forradalmaihoz hasonló forradalmakat, paradigmaváltásokat indokolna.</p>
<p style="text-align: justify;">Ennek ellenére a teológia fejlődése történelmi tapasztalat, sőt az elmúlt kétezer évben az Egyház új dogmákat mondott ki. Tehát egyrészt a kinyilatkoztatásban kapott hitletétemény (depositum fidei) változatlan, ugyanakkor azonban a teológia fejlődése, sőt a dogmák számának növekedése (az idézett bejegyzés egyik fő problémája) változásra utalnak. Minthogy ugyanaz a dolog ugyanabból a szempontból nem lehet egyszerre változatlan meg változó is, felmerül a kérdés, mi a változatlan és mi változik. Ezzel eljutottunk a filozófiai és teológiai kérdések egyik alaptípusához. Ugyanazzal a dologgal kapcsolatban egymással ellentétes tulajdonságok merülhetnek fel. Az ellentmondás elve miatt azonban ezek egyszerre, ugyanabból a szempontból nem lehetnek elfogadható tulajdonságok, ezért meg kell keresni és meg kell különböztetni a dolognak azokat az összetevőit vagy szempontjait, amelyekre külön-külön a tulajdonságok már állíthatóak anélkül, hogy az ellentmondás értelmetlenségébe esnénk. Így kezeli például a metafizika az egység és sokaság, az állandóság és változás kérdését. A hittel kapcsolatban (így a teológiában is) jelen vannak ilyen kérdések. Istennel kapcsolatban beszélünk egységről és háromságról.  A hit központi igazsága, a Szentháromság titka tartalmazza az egység és háromság közti feszültség feloldását (jóllehet nem teljes megértését).</p>
<p style="text-align: justify;">A hitletétemény nem változhat, ehhez nem adódhat hozzá semmi, nem veszhet el belőle semmi. A hitletétemény a dogmafejlődés és a teológia fejlődése szempontjából hasonló szerepet játszik, mint a fizika számára az érzékelhető, mérhető, kísérletekkel kérdezhető valóság. Míg azonban ez utóbbi gyakorlatilag korlátlannak, egyre bővűlőnek mutatkozik, a hitletétemény lezárt dolog. Joggal tehető fel tehát a kérdés, hogy ha ez így van, akkor mi a dogma, a teológia fejlődésének a forrása, mi az ami fejlődik ezekben.</p>
<p style="text-align: justify;">Egy viszonylag elterjedt és többféleképpen árnyalható megközelítés szerint a dogmák, a teológia fejlődése mögött is az emberi történelemben lejátszódó fejlődés áll. A történelmi fejlődés hangsúlyozása még a természettudományok fejlődésével kapcsolatban is felmerül, még abban az eltúlzott formában is, amely a tudományok által vizsgált érzékelhető valóság szempontját ehhez képest másodrangúnak tartja. Ezen felfogás szerint a lényeg a történelmi kontextus, mert az ember ennek megfelelően teszi fel a kérdéseit még  a természetnek is. A következőkben ezzel a kontextussal foglalkozunk, mert ez kétségtelenül létezik és hatása nem letagadható, de azért eltúlozható.</p>
<p style="text-align: justify;">A tomista ismeretelmélet szerint az emberi megismerés sajátossága az, hogy ez az érzékelésből indul ki. A tomista „közhely” szerint <em>omnis nostra cognitio incipit a sensibus, </em>azaz minden megismerésünk az érzékeléssel kezdődik. Az ember esetében azonban az érzékelés csak a kiindulópont, értelmünk az elvonás, az absztrakció által eljut az érzéki adatok ismeretéből az általános ismeretekhez, például az általános törvények felismeréséig.  Így vezet például a fizikában az emberi megismerés útja az első ember hétköznapi megfigyeléseitől, ismereteitől a relativitás elméletei felé, a  részecskék sztenderd elmélete felé, a kozmosz fejlődésének elméleteihez és még tovább. Nyilvánvaló, hogy egy ember élete, tapasztalata nem lehet elég ennek az útnak bejárásához. Az emberi ismeretek megszerzésének fentebb vázolt menetét azonban kiegészítik az ember társadalmi lény voltából adódó egyéb lehetőségek. A nyelv és a kommunikáció eszközeinek segítségével az ember képes az ismereteket, tudata meghatározottságait a másik ember felé továbbítani. Ez a lehetőség történelemben megvalósuló lehetőség. Ez megvalósul az egy időben élők közti kommunikációban és abban, hogy generációk adják át egymásnak az ismereteket és a következő generációk valóban az előző generációk „vállán állva” építik tovább az emberiség ilyen módon már közösnek tekinthető ismereteit. A fizika fejlődésében tehát egyrészt az első embertől kezdve napjainkig adódik át az elődök tudása, másrészt ettől független információforrásként jelen van az érzékelhető tapasztalat is, jóllehet egyre inkább kifinomult mérések és kísérletek formájában. Az ismeretek átadását jellemzi valamilyen konzervativizmus, hiszen ebben már valami meglévő adódik át. Ez a konzervativizmus azonban szembe kerülhet a mérések, kísérletek eredményeinek értelmezésével. Előfordulhat, hogy ez már nem lehetséges az áthagyományozott ismeretek keretében. Ilyenkor történik a paradigmaváltás, a tudományos forradalom, ilyenkor keletkeznek az új elméletek.</p>
<p style="text-align: justify;">A dogmafejlődés, a teológia útja nem lehet a fenti út. A hitletétemény nem bővülhet frissen kinyilatkoztatott információval. Ezért az Egyház által a következő generációknak átadott hit nem kerülhet úgy szembe a hitletéteménnyel, hogy ennek értelmezése gyökeres paradigmaváltáshoz, forradalomhoz vezessen. Az eretnekségek az ilyen forradalmak. Azt hiszem, hogy a dogmafejlődéssel kapcsolatban most még nincs teljesen, minden részletében kidolgozott tudományos válasz arra a kérdésre, hogy mi ebben az állandó és mi az, ami fejlődik. A fejlődés nagy általánosságban leírható úgy, hogy tulajdonképpen az implicit módon, bennfoglaltan meglévő igazságok válnak explicitté, kifejezetté. Ennek a fejlődésnek lehetnek határozott állomásai az egyes dogmák kimondása által, de forradalomról, paradigmaváltásról nem lehet szó. A dogmák értelmének változatlanságával kapcsolatban az 1. Vatikáni Zsinat kánonja elitéli azt, „aki lehetségesnek mondja, hogy az Egyház által előadott dogmák majd a tudomány előrehaladtával attól eltérő értelmet nyerhetnek, mint amilyet az Egyház azoknak tulajdonított és tulajdonít” (DH 3043). A fentiekben láttuk, hogy teológia művelésével kapcsolatban nincsenek olyan empirikus kritériumok, amilyeneket például a mérések, kísérletek jelentenek. A teológia fejlődése folyamán ezeknek a kritériumoknak a szerepét bizonyos értelemben betöltik az Egyház dogmái. Az ezeket figyelmen kívül hagyó teológiai elképzeléseknek nincs köze az igazsághoz.</p>
<p style="text-align: justify;">Ezt a témát a jövőben még folytatjuk.</p>
<p style="text-align: justify;"></div>
    </div>
    
    <div class="article">
        <div class="title">Néhány gondolat a dogmafejlődésről</div>
        <div class="categories">teológia</div>
        <div class="summary">Az előző bejegyzésben beszéltünk a teológia és a természettudományok (például a fizika) fejlődésének a különbségéről. A természettudományok a tapasztalható világból származó, érzékelhető adatok által jutnak új információhoz. Ezek feldolgozásával keletkeznek a természettudományos elméletek, ezek az adatok kényszerítik a természettudományt a &#8230; <a href="https://www.matthaios.hu/nehany-gondolat-a-dogmafejlodesrol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/nehany-gondolat-a-teologiarol-es-a-dogmakrol/">előző bejegyzésben</a> beszéltünk a teológia és a természettudományok (például a fizika) fejlődésének a különbségéről. A természettudományok a tapasztalható világból származó, érzékelhető adatok által jutnak új információhoz. Ezek feldolgozásával keletkeznek a természettudományos elméletek, ezek az adatok kényszerítik a természettudományt a régi elméletek elvetésére, javítására, tökéletesítésére. Napjainkra az új adatokhoz való hozzájutás egyre körülményesebbé válik, a legfontosabb kísérletek elvégzéséhez egyre nagyobb energia, a mérésekhez pedig elképesztő pontosság szükséges, ezért néha a mérési eszközöket a világűrbe kell telepíteni, ahol a földi körülmények zavaró hatása kiküszöbölhető. Mindez azonban nem zárja ki azt, hogy a fizika kísérletek, megfigyelések nélkül nem tud tovább fejlődni.</p>
<p style="text-align: justify;">A kinyilatkoztatás információforrása Isten szava. Ez a szó közvetlenül jutott el a prófétákhoz, az általános esetben azonban Isten próféták által közvetített szaváról volt szó. Az Ige megtestesülésében már Isten szava nem az Istentől különböző próféták által jut el hozzánk, hanem annak a Jézus Krisztusnak a szavai, tettei által, aki ugyanaz a személy, mint az Ige. Ennek a szónak kiváltságos befogadói a Jézus Krisztus által választott apostolok voltak. A Jézus mennybemenetelét követő időben, a Szentlélek eljövetele után a kinyilatkoztatás még nem zárult le. Így például a nemzetek apostolát, Szent Pált Jézus Krisztus személyesen hívta meg az apostoli feladatra és általa magáról olyan kinyilatkoztatást adott, amely az egész, egyetemes egyháznak szól. Az utolsó apostol halálával azonban megszűnt az a személyes vonatkozás, amely a történelmileg köztünk élt Igéhez kötődött. Így megszűnt az a történelmi referencia, amelyre az apostoli tanítás, az apostoli hagyomány valamilyen értelemben vett bővülése alapozódhatott volna. Isten egész világnak szóló, történelemben megvalósuló kinyilatkoztatása tehát az utolsó apostol halálával befejeződött. Az üdvtörténet ezen végső szakaszában Isten már nem ad olyan új információt, amely többletet jelentene a saját Fiában, Jézus Krisztusban adott tanításhoz képest.</p>
<p style="text-align: justify;">Amint arra az előzőekben is rámutattunk, ez a döntő különbség az emberiség, a tudományok fejlődése, és a dogmák fejlődése között. Ugyanis lehet a dogmák fejlődéséről is beszélni. Ennek a fejlődésnek nyilvánvaló jele az új dogmák kimondása. Így Mária mennybevételének dogmáját 1950-ben jelentette ki XII. Piusz pápa. Joggal merül fel a kérdés, ha Isten egész világnak szóló kinyilatkoztatása lezárult, hogyan lehetséges egyáltalán új dogmák kimondása. Az alábbiakban – a teljesség igénye nélkül – ezzel a kérdéssel foglalkozunk.</p>
<p style="text-align: justify;">Az isteni kinyilatkoztatás befogadója a hívő ember, a közösségi befogadó pedig Egyház. Míg a tudományok fejlődése értelmünk természetes adottságainak a kibontakozása által történik, Isten szavának a befogadása a hitben Isten kegyelmi adománya. Ez a kegyelmi adomány nem iktatja ki értelmünk természetes működését, ez együttműködik a kegyelemmel, de az eredmény, a hit ismerete elsősorban nem értelmünk működésének eredménye. A hit ismerete Istenre, Isten és ember – elsősorban természetfölötti – kapcsolatára vonatkozik. A kinyilatkoztatás közvetítő eszköze, „médiája” azonban az emberi szó, az ez által jelzett emberi fogalom. Több régebbi bejegyzés foglalkozott már azzal, hogy emberi szavaink, fogalmaink <a href="https://www.matthaios.hu/az-istenrol-valo-beszed-az-analogia/">analóg értelemben</a> alkalmazhatóak Istenre, Isten cselekedeteire. Az analóg fogalmak, szavak nem egyértelműen vonatkoznak valamire, hanem csak a dolgok közti hasonlóságra utalnak. Van amikor a hasonlóság oly módon feloldható, hogy ebben találunk valamilyen egyértelmű és eltérő mozzanatot. Így például a háromszögek hasonlóságában egyértelmű az oldalak közti arány (például 3:4:5) és különböző az oldalak hossza (például 6, 8, 10). A hit ismereteire alkalmazott analógia általában nem ilyen. A teremtett dologra és Istenre alkalmazott fogalom elemzése folyamán nem találunk semmilyen egyértelműségre utaló mozzanatot, a hasonlóság így nem feloldható, nem vezethető vissza. Az elsősorban a teremtett dolgokra vonatkozó fogalom alkalmazása Istenre, Isten misztériumaira együtt járhat azzal, hogy az alkalmazás folyamán olyan dolgokat kell kizárnunk, amelyek a teremtettségre utalnak. Erről van szó például akkor, amikor a második isteni személyt Fiúnak nevezzük. A teremtett világban a fiúság olyan apaságot feltételez, amelyben az apa a fiút időben megelőzően létezik, az apa létesítő oka fiának. Az Ige fiúsága esetén ezt a teremtett világra jellemző mozzanatot ki kell zárnunk, a Fiú az Atyától kezdet nélküli, idő nélküli eredéssel származik.</p>
<p style="text-align: justify;">Míg a közönséges emberi ismeretek esetén az egyértelmű fogalom jelentése nem függ attól a konkrét dologtól, amire a fogalom egy adott esetben utal, addig az analóg fogalmak használata esetén ez nem így van. Az ember fogalmának tartalma ugyanaz, akár arról van szó, hogy Péter ember, vagy pedig arról, hogy Pál ember. Ha azonban Ferencről mint Péter fiáról és Jézusról az Atya fiáról beszélünk, akkor a fiúság fogalmának nem azonos, hanem csak hasonló tartalmairól van szó. Ez a hasonlóság azonban valódi hasonlóság, nemcsak egy külsődleges, költői kép. A fiúság fogalma tehát Jézus Krisztus esetében is valóságosan utal Jézus és az Atya viszonyára, de maga a szó az emberi használat miatt maga után vonhat olyan vonatkozásokat, amelyek csak teremtmények esetében használhatóak. Aki tehát a Fiúról beszél, helyesen értheti ezt a vonatkozást és valójában minden jelen állapotunkban lehetséges tartalmat ismerhet erről a vonatkozásról. Azonban a hit továbbadása folyamán Jézus fiúságát az arianizmus félreértette és ezt a viszonyt a teremtett-teremtmény vonatkozás alapján értelmezte. Ezért a nicea-i zsinat dogmája a Fiú születésével kapcsolatban örökös, idő nélküli születésről, egylényegűségről,  nem-teremtettségről beszél.</p>
<p style="text-align: justify;">A dogmafejlődés fő hajtóereje tehát abból adódik, hogy Istenre, Isten misztériumaira emberi értelmünk fogalmait és nyelvünk szavait használjuk, és ez csak analóg használat lehet. Ezek a szavak, fogalmak helyesen értelmezve teljességgel  utalnak arra az ismeretre, amely jelen állapotunkban erről a témáról lehetséges. Így nem igaz az, hogy a Szentháromságtanból a 21. században fokozatot szerző teológus többet tud, mint az apostolok. Az ő tudása azonban összevetve az apostolokéval kétségtelenül pontosabban kifejezett tudás.</p>
<p style="text-align: justify;">Van még egy másik dolog is, amelyben a 21. század dogmatikusa valamilyen többlettel rendelkezik az apostolokkal szemben. A hit ismerete és az adott korra jellemző, általános emberi ismeret közötti is létezik valamilyen vonatkozás. Ez a vonatkozás nem abban nyilvánul meg, hogy az általános, fejlődésben lévő emberi ismeret valamit is hozzáadna a hit ismeretéhez. Ez napjainkban különösen fontos megjegyzés. Ugyanakkor a hit ismeretére utaló emberi fogalmak származhatnak a konkrét kor fogalmaiból. Ez volt a helyzet Jézus és az apostolok korában és ez a helyzet napjainkban is. A dogmatika „szótárát” leginkább a filozófia képes gazdagítani. Ennek az az oka, hogy a filozófiai fogalmak a legáltalánosabb fogalmak, ezek ragadják meg legáltalánosabban a dolgok lényegét, az ember lényegét, ezért ezek a legalkalmasabbak arra, hogy a dogmákban őket használják. Így például a személy és a természet fogalmai alkalmasak arra, hogy az eredeti szentírási kifejezéseknél pontosabban utaljanak arra a szentháromságtani és krisztológiai valóságra, amelyre a Szentírás is utal. Ezek a fogalmak nem adnak semmit a Szentírás által adott jelentéshez, de erre a jelentésre pontosabban utalnak. Így tehát a dogmák, a ma hívője és teológusa az apostoli idők terminológiája mellett olyan terminológiát is használ, amely terminológia kétségtelenül a tudományok, a filozófia fejlődésének az eredménye.</p>
<p style="text-align: justify;">Az „új nyelv” túlhangsúlyozott követelése azonban ellentmondhat a fejlődés folytonosságának. A jelentések változatlansága a jelentésre utaló szavak, nyelv forradalmi, kampányszerű lecserélése mellett nem biztosítható. A hit esetében ugyanis a jelentésre utaló szavak, a nyelv fejlődése nemcsak az emberi fejlődés, hanem a Szentlélek működésének az eredménye. Az emberi tudásnak van egy olyan rétege is, amely több évezredes folyamatos fejlődésre utal. Ennek a tudásnak a terminológiája jobban alkalmas a hit igazságainak kifejezésére, mint a különböző divatos, de múlékony irányzatok alkalmi szókincse. A hit és a görög filozófia  találkozása nem véletlen esemény volt, hanem egy olyan esemény, amelyben egymáshoz illő dolgok találkoztak. A találkozás eredménye pedig nem valamilyen szinkretikus eszmerendszer lett, hanem még a szintézisnél is többet jelentő olyan asszimiláció, amelyben a filozófia úgy vált a hit „szolgálólányává”, hogy közben megtartotta autonómiáját.</p>
<p style="text-align: justify;">Az emberi fogalmak elégtelensége sokszor abban is megmutatkozik, hogy Istennel, Isten misztériumaival kapcsolatban olyan fogalmakat is használunk, amelyek teremtett világunkban nem, vagy csak nehezen összeegyeztethetőek. Így például az Egyház egyszerre látható szervezet, de ugyanakkor misztérium is, Krisztus titokzatos teste. A fogalmak analóg használata biztosítja az ellentmondás kizárását, de a történelemben egyszer az egyik oldal, máskor a másik oldal van inkább hangsúlyozva. Ezek a hangsúlyok egy-egy kor egyházi dokumentumaiban jelen lehetnek, de soha sem úgy, hogy a másik oldal tagadva lenne.</p>
<p style="text-align: justify;">A pontosabb megfogalmazások használatának egy másik hatása, hogy olyan vonatkozások válnak jobban láthatóvá, amelyek más, kevésbé pontos megfogalmazás esetén is jelen vannak, de mégsem emelődnek ki annyira. Az ilyen irányú dogmafejlődés leginkább talán a mariológiára jellemző. A Názáreti Jézus istenségének az állítását rögtön követte Mária istenanyai méltóságának az ünneplése az efezus-i zsinaton.</p>
<p style="text-align: justify;">Befejezésül említjük a  dogmafejlődés talán legnyilvánvalóbb útját: a dogmák logikai következményei is megfogalmazhatók dogmaként, hiszen a helyes logikai következtetés igaz feltételekből igaz konklúziókhoz vezet.</p>
<p style="text-align: justify;"></div>
    </div>
    
    <div class="article">
        <div class="title">Napló: 2015 november</div>
        <div class="categories">KV írások</div>
        <div class="summary">November 28. Az Egyház Mária-tisztelete és a szombati nap között különleges kapcsolat van. Az a szombati nap, amelyre nem esik ünnep, Szűz Máriának van szentelve. Szűz Mária szombatjai emlékeztetnek a zsidó szombatra. Jézus biológiailag Márián keresztül kapcsolódik a zsidó néphez, &#8230; <a href="https://www.matthaios.hu/naplo-2015-november/">Folytat&#225;s <span class="meta-nav">&#8594;</span></a></div>
        <div class="content"><p><em>November 28.</em></p>
<p style="padding-left: 30px;">Az Egyház Mária-tisztelete és a szombati nap között különleges kapcsolat van. Az a szombati nap, amelyre nem esik ünnep <a class="footnote" href="https://www.matthaios.hu/feed/?paged=11#note-2540-1" id="return-note-2540-1" title="A régi liturgia nem ismerte a szentek kötelező emléknapját, ezt is ünnepnek tekintették."><sup>1</sup></a>, Szűz Máriának van szentelve. Szűz Mária szombatjai emlékeztetnek a zsidó szombatra. Jézus biológiailag Márián keresztül kapcsolódik a zsidó néphez, Szent Józsefen keresztül ez a kapcsolat csak jogi kapcsolat. Az Ószövetség szombatjának a helyét az Újszövetségben a feltámadás ünnepe, a vasárnap vette át. A szombat, a teremtés teljességének, Isten nyugalmának a napja azonban előre jelezte az új teremtés kezdetének, a feltámadásnak a napját. Szűz Mária szombatjai emlékeztetnek a zsidó szombat ünnepére, de ez már a vasárnap vigíliája. Szűz Mária Szeplőtelen Fogantatása előre jelzi a megtestesülést, amely pillanatának egyetlen tanúja Mária volt és jelzi azt a megváltást, amelynek ereje megóvta őt fogantatásától kezdve Ádám örökségétől, a leszármazás útján terjedő áteredő bűntől.</p>
<p><em>November 26.</em></p>
<p style="padding-left: 30px;">Képek két templomról. Az első kép az új debreceni <a href="http://www.magyarkurir.hu/hirek/felszenteltek-debrecen-jozsai-szent-gyorgy-templomot#lightbox['g65709']/0/">Szent György-templom</a> képe. A második egy <a href="http://orbiscatholicussecundus.blogspot.hu/2015/11/mexico-citys-altar-of-kings-splendor-of.html">mexikói barokk templom</a> képe. A mise a templomban egy turista csoportnak tartott mise. További szöveg helyett: nekem a második jobban tetszik.</p>
<p><em>November 18.</em></p>
<p style="padding-left: 30px;">A második párizsi merénylet után önkéntelenül Jézus Krisztus szavai (Lk 13, 1-5) jutnak az ember eszébe: én is ott lehettem volna, ha a merényletet a budapesti metrón követték volna el:</p>
<blockquote><p><span style="font-size: medium;">Épp jött néhány ember, s azokról a galileaiakról hozott hírt, akiknek vérét Pilátus áldozatuk vérével vegyítette. Erre ezt mondta: „Azt hiszitek, hogy ezek a galileaiak bűnösebbek voltak, mint a többi galileai, azért, hogy így jártak? Mondom nektek: nem! De ha nem tartotok bűnbánatot, éppúgy elvesztek ti is mind. Vagy az a tizennyolc ember, akire rádőlt Siloámban a torony, és agyonzúzta őket, azt hiszitek, hogy bűnösebbek voltak, mint Jeruzsálem lakói közül bárki? Mondom nektek: nem! De ha nem tartotok bűnbánatot, éppúgy elvesztek ti is mindnyájan.”</span></p></blockquote>
<p style="padding-left: 30px;">Ez a reakció bizony eltér a világ média által közvetített egyetemes szolidaritásának a megnyilvánulásától. Pedig Jézus éppen a mélyebb szolidaritásra figyelmeztet: ezek az áldozatok a mi sorsunkat élték meg egyetlen eseménybe sűrítve. Ők olyan testvéreink voltak, akik számára lejárt a földi élet ideje. Életüket az Európa elleni háború egyik csatájában vesztették el. Európa ismét az iszlám hódítás céltáblájává lehet, de erről a kereszténység utáni Európa nem szívesen vesz tudomást. Most az értékeit, erkölcsi erejét, erkölcsi felsőbbségét hangsúlyozza, de elfelejti azt, hogy ezek gyökere az a kereszténység, amelyet sokszor elutasít. Ezért ez az erő egyre inkább gyengeséggé válik, mert a (Ferenc pápa kedvenc jelzőjét használva) világi, szekuláris bölcsesség van mögötte a kereszt ereje helyett.</p>
<p style="padding-left: 30px;">Isten megengedte, hogy testvéreinket halomra öljék. Ő azonban a rosszat csak azért engedi meg, mert végül ennek a sötétségét jóságának mérhetetlenül nagyobb fényessége oszlatja el. Isten nem feledkezik meg áldozatul esett testvéreinkről, hiszen Jézus Krisztus megváltó szeretete személy szerint vonatkozik rájuk.</p>
<p><em>November 10.</em></p>
<p style="padding-left: 30px;">Sok szó esik mostanában az irgalmasságról. December 8-án Ferenc pápa megnyitja az irgalmasság évét. Az elvált „újra házasodottak” áldoztatásával kapcsolatban Kasper bíboros és az őt követő német, osztrák, svájci püspökök az irgalmasság győzelmét szeretnék elérni a merev, jogi szemlélettel szemben.</p>
<p style="padding-left: 30px;">Mi emberek sokszor ellentétet látunk az irgalmasság és igazságosság között. Az igazságosság lényege az, hogy megadjuk mindenkinek, ami neki jár. Az irgalmasságban viszont arról van szó, hogy a valamilyen szükséget szenvedőnek olyasmit adjunk, ami az tőlünk nem járna, de az iránta való szeretetből, együttérzésből mégis megadjuk ezt neki vagy elengedünk valamit, ami tőle nekünk járna. Előfordulhat, hogy az irgalmasság és az igazságosság együtt járnak, mert a szükséget szenvedőnek járhat is az, amit irgalmasságból adunk neki. Így egy igazságtalan világrend miatt szenvedőknek valamilyen értelemben jár az, hogy szükségeiket enyhítsék, tehát ezzel nemcsak az irgalmasságot, hanem az igazságosságot is gyakorolják.</p>
<p style="padding-left: 30px;">Minthogy az ember véges lény, lehetőségei korlátozottak, előfordulhat, hogy az igazságosság és irgalmasság szempontjai egy konkrét esetben szembenálló szempontokként jelennek meg. A család tagjainak az igazságosság alapján jár a róluk való gondoskodás. Tehát az irgalmasság nem lehet indok ennek a gondoskodásnak az elhanyagolására.</p>
<p style="padding-left: 30px;">Az emberi viszonyainkban megélt igazságosság és irgalmasság erényeit nem lehet egy az egyben alkalmazni Istennel kapcsolatban. Az igazságosság tulajdonképpen egy kétoldalú kapcsolatra utal: valakinek jár valami, amit nekünk meg kell adni neki. Ha az igazságosság ember-ember közti viszonyát az Isten és ember közti viszonnyal hasonlítjuk össze, akkor gyökeres különbségekkel találkozunk. Mi tartozunk Istennek, mert mindent tőle kaptunk, Istennel szemben azonban semmilyen követelésünk nem lehet. Isten esetében tehát csak a felénk irányú irgalmasságról lehet szó. Ezen irgalmasság eredménye lehet, hogy mégis  – valamilyen átvitt értelemben – Isten „kötelezettséget” vállal a szövetségekben vagy akár a teremtésben is, amelynek Isten nem mond ellen. A kötelezettség helyett azonban inkább Isten hűségéről helyes beszélni.</p>
<p style="padding-left: 30px;">Így tehát életünkben – a végső soron az egymással való egyenlőségből fakadó – igazságosság mellett gyakoroljuk az irgalmasságot, amelyre nem az igazságosság, hanem a szeretet indít. Isten azonban csak irgalmasságot gyakorol velünk szemben. Az irgalmasság gyakorlásában hasonlóvá kell válnunk Istenhez, de vele soha nem lehetünk egyenlők. Az irgalmasság igazságosságtól elszakított gyakorlása azonban végső soron nem veszi figyelembe teremtettségünket. Isten irgalmas szeretetének szinte felfoghatatlan jele a megváltás, amelynek következtében a bűnét őszintén megbánónak eltörlődnek a még akármilyen súlyos bűnei is. Az ember azonban nem nyilatkozhat úgy, hogy ennek az irgalmasságnak a befogadásához nem szükséges az őszinte bánat. Ehhez senkinek sincs joga, ezt a jogtalanságot éppen az igazságosság tiltja. Az irgalmasság ilyen gyakorlása valójában a legnagyobb irgalmatlanság.</p>
<p><em>November 4.</em></p>
<p style="padding-left: 30px;">Az Egyház ma tartja <a href="http://www.katolikus.hu/szentek/szent175.html">Borromei Szent Károl</a>y bíboros, milánói érsek ünnepét. Érdekes, hogy az utolsó évszázadokban milyen kevés püspököt avattak szentté. A másik szent püspök Szalézi Szent Ferenc. Az utóbbi évszázadok többi szent püspöke üldözöttek, vértanúk voltak. Magának a püspöki hivatalnak szentként való betöltésére az Egyház szentté avatási eljárásai alapján kevesebb példát találunk. Még azt is mondhatnánk, hogy ez a hivatal az utóbbi évszázadokban a lélekre nézve veszélyes hivatal lehet, hiszen sok szent (és boldog) pápáról, papról, szerzetesről, szerzetesnőről, világiról tudunk, de ritkább a szent püspök. A keresztény ókor pedig a  (nemcsak vértanú) szent püspökök kora volt.</p>
<p style="padding-left: 30px;">Kétségtelen, hogy egy egyházmegye irányítása olyan képességeket kíván, amelyeket talán mai szóval menedzseri képességeknek mondanánk. A püspök feladata egy nagy és bonyolult szervezet irányítása, figyelnie kell a gazdasági kérdésekre, ügyelnie kell a médiára, a humán erőforrások menedzselése (HRO, Human Resourcement Management) ugyancsak feladata. Ezek bizony nem kis feladatok és nem is akárki képes ezeknek a feladatoknak a megfelelő ellátására. Ráadásul ezeket a feladatokat nemcsak pár évig kell ellátnia. A püspök esetében nem beszélhetünk arról, hogy miután sikeresen betöltötte feladatát, új feladatok után nézhet. Ő el van jegyezve egyházmegyéjével és ez a „jegyesség” általában csak 75 éves korában szűnhet meg.</p>
<p style="padding-left: 30px;">A püspök, az apostolok utóda. A szentelések láncolatán keresztül közvetlenül kapcsolódik azokhoz, akik Jézus megbízásából az Egyháza oszlopai lettek. A püspök egyházmegyéje főpapja. A liturgia kiemelt eseménye az a püspöki szentmise, amelyen a püspököt egyházmegyéje veszi körül és egyházmegyéje jelenlétében, Jézus Krisztust, az Örök Főpapot megjelenítve mutatja be a szentmise áldozatát.</p>
<p style="padding-left: 30px;">A püspök egyházmegyéje legfőbb tanítója, papjai segítőtársai ennek a hivatalnak a betöltésében. Érdekes, hogy a Katolikus Egyház Katekizmusának a „célközönsége” nem annyira a világi hívek, hanem a püspökök. Benedek pápa írja a Katolikus Egyház Katekizmusának Kompendiumát kísérő <em>motu proprio</em>-jában: „A Katolikus Egyház Katekizmusa ugyanis elsősorban a püspököknek szólt, mint az Egyház tanításának biztos és hiteles alapszövege, főként a helyi katekizmusok kidolgozásának céljára”. (A Kompendium a hagyományos kérdés-felelet formájában íródott, kisebb terjedelmű könyv, általános használatra.) A püspök feladata egyházmegyéjében a hitletétemény, a <em>depositum fidei</em> őrzése és a tanításban való továbbadása.</p>
<p style="padding-left: 30px;">A római pápával egységben lévő püspök képviseli az apostoloktól eredő kormányzó hatalmat egyházmegyéjében. Az egyházjog ennek a hatalomnak jelölésére a joghatóság, <em>iurisdictio</em> szót használja.</p>
<p style="padding-left: 30px;">Jézus ezt mondta apostolainak: „Aki titeket hallgat, engem hallgat, aki titeket elutasít, engem utasít el, aki pedig engem elutasít, azt utasítja el, aki küldött.” (Lk 10, 16). Ezek a szavak most elsősorban a római pápával egységben lévő, egyházmegyéjében tanító és kormányzó püspökre vonatkoznak. A püspöki feladat tehát igen nehéz és felelősségteljes, az egyházmegyében élő hívek üdvösség felé vezetéséről van szó. Hasonlóan nagy a felelőség a püspökök kinevezésével kapcsolatban is.</p>
<div class="footnotes"><h2 class="notes">Jegyzetek:</h2><ol><li id="note-2540-1">A régi liturgia nem ismerte a szentek kötelező emléknapját, ezt is ünnepnek tekintették. <a href="https://www.matthaios.hu/feed/?paged=11#return-note-2540-1">&#8617;</a></li></ol></div></div>
    </div>
    
    <div class="article">
        <div class="title">A hitletétemény és a dogmák</div>
        <div class="categories">teológia</div>
        <div class="summary">Az Egyház tanítása szerint az isteni kinyilatkoztatás az apostolok korának elmúltával lezárult. Ez azt jelenti, hogy Isten, elsősorban Jézus Krisztusban, az ő apostolai által már mindent elmondott az emberiségnek, ami az üdvösséghez szükséges. Ami még hátra van a történelemben, az &#8230; <a href="https://www.matthaios.hu/a-hitletetemeny-es-a-dogmak/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az Egyház tanítása szerint az isteni kinyilatkoztatás az apostolok korának elmúltával lezárult. Ez azt jelenti, hogy Isten, elsősorban Jézus Krisztusban, az ő apostolai által már mindent elmondott az emberiségnek, ami az üdvösséghez szükséges. Ami még hátra van a történelemben, az a kinyilatkoztatás befogadása az eljövendő generációk által. A kinyilatkoztatás tartalmát az Egyházban az egymást követő generációk adják át egymásnak. Az átadással kapcsolatban a „hitletétemény”, a <em>„depositum fidei” </em>kifejezést<em> </em>használják. A hitletétemény fogalmához csatlakozik annak a két forrásnak a megnevezése, amelyen keresztül a kinyilatkoztatás eljut hozzánk. Ezek a források a Szentírás és a Szenthagyomány. Maga a hitletétemény dinamikusan meghatározható fogalom. A Katolikus Egyház Katekizmusa szavaival mondhatjuk, hogy „a hitletéteményt,<a href="http://www.katolikus.hu/kek/kek00050.html#J49" name="JB49">  </a>amit a Szenthagyomány és a Szentírás tartalmaz, az apostolok az egész Egyházra bízták” (84).</p>
<p style="text-align: justify;">A Szentírás és a Szenthagyomány nem adják meg a hit tartalmainak rendszerezett leírását, de a hit átadása megkövetelheti rövid összefoglalások, felsorolások, hitvallások vagy a hit titkainak rendszerezett formában, például katekizmus formájában való átadását. Így tehát nem lehet elkerülni azt, hogy a hittel kapcsolatban az apostoli kort követően is szülessenek megfogalmazások. Másrészt a hit titkai ugyan értelmünk által fel nem ismerhető, teljesen át nem látható titkok, de mégsem nélkülözik az értelmi megközelítés lehetőségét. A hittitkok értelmi feldolgozása azonban a történelem tanúsága szerint nem mentes a tévedésektől. A tévedések olyan megállapításokhoz vezetnek, amelyek ellentétesek a hitletétemény tartalmával. Ezért az Egyház tanítóhivatala időnként tévedhetetlen dogmák formájában megfogalmazza, hogy mi része és mi nem része a hitletéteménynek, illetve mi ellentétes a hitletéteménnyel.</p>
<p style="text-align: justify;">A Szentírás, a Szenthagyomány, a hitletétemény, az Egyházi Tanítóhivatal tehát szorosan összetartozó fogalmak. Ennek az összetartozásnak a megbontásával éppen a hitletétemény sértetlen átadása hiúsulna meg.</p>
<p style="text-align: justify;">A hitletétemény tehát, mint az apostoli korral lezárult kinyilatkoztatás hordozója, változatlan, lezárt. Másrészt ezt a történelem folyamán értelmezik és ezen értelmezéssel kapcsolatban fejlődésről is beszélhetünk. A történelemben más esetekben is találkozunk olyan ismeretrendszerekkel, ahol az ismereteknek a magja lezárt, ugyanakkor a magnak a kibontása hosszú történeti folyamat lehet. Például az euklideszi geometria axiómáinak megállapítása (és a fogalmak meghatározása) után ezekből még évszázadokkal később is új tételeket vezethetünk le, anélkül, hogy az axiómáinkat változtatni kellene. Azt is mondhatjuk, hogy ezeket a tételeket az axiómák bennfoglalóan, implicite tartalmazzák, a tétel megfogalmazása és bizonyítása tulajdonképpen ezt az bennfoglalt, implicit ismeretet teszi kifejezetté, explicitté. Ez a modell nyilvánvalóan távol van a dogmafejlődés folyamatától, de a bennfoglalt-kifejezett, implicit-explicit fogalompárokat használhatjuk a dogmafejlődés esetére is. A bennfoglaltból a kifejezetté válás útja a geometriában az axiómákból való logikai levezetés. A dogmafejlődés esetében nyilván ennél jóval összetettebb dologról van szó, de a logikai levezetés a hitletétemény és egyes dogmák viszonyára is alkalmazható. A hitletéteményben lévő, nem kifejezett állítások a logikai levezetés által kifejezett állításokká válhatnak, azonban a hitletétemény jellege miatt nem ez a dogmafejlődés egyetlen útja.</p>
<p style="text-align: justify;">A kinyilatkoztatás hitben történő befogadása természetfölötti történés, ez kegyelem nélkül nem lehetséges. A hit által elfogadott igazságot nem valamilyen logikai levezetés ereje vagy a tapasztalat tanúsága által fogadjuk el, a hit igazsága esetében a döntő a kinyilatkoztató Isten tekintélye. Ez a természetfölötti motívum a kegyelem hatásának az eredménye. Felmerül a kérdés, hogy mi a helyzet a hit igazságainak tartalmával. Ezzel kapcsolatban az 1. Vatikáni Zsinat <em>Dei Filius</em> dokumentuma így ír (DH 3016):</p>
<blockquote><p><span style="font-size: medium;">Ugyan a hit által megvilágított ész, ha gondosan, jámborul és józanul kutat, Isten segítségével mind a természetes ismeretek analógiájából, mind maguknak a hittitkoknak egymás közti és az ember végcéljával való összefüggése alapján a hittitkok némi, éspedig nem kis mértékben gyümölcsöző megértésére jut, mindamellett soha sem lesz alkalmas azokat annyira átlátni, mint azokat az igazságokat, amelyek az ő [az emberi ész] saját tárgyait képezik.</span></p></blockquote>
<p style="text-align: justify;">A fenti idézet kijelölheti a dogmafejlődés útját is. Ez a fejlődés a közösségi, az Egyház általi megértés fejlődése. Ez hatással van az egyéni megértésre, de nem jelenti azt, hogy a hittitok mélységének egyéni megértése ne előzhetné meg ezt  a fejlődést. A megértés mint tevékenység valami bennfoglaltnak, a megértendőnek a kifejezetté, megértetté válását jelenti. Arra a kérdésre, hogy a hittitkoknak mi az a különlegessége, ami a megértésben való olyan előrehaladást tesz lehetővé, amelyhez nem kell új kinyilatkoztatott ismeret, de amely megértés itt a földön soha le nem zárul, az 1. Vatikáni Zsinat szövegének a következő része adja meg a választ:</p>
<blockquote><p><span style="font-size: medium;">Az isteni titkok ugyanis már természetüknél fogva annyira fölülmúlják az emberi értelemet, hogy még a kinyilatkoztatás megtörténte és a hit elfogadása után is mindig magának a hitnek fátyola fogja takarni és egyfajta homály burkolni addig, amíg ebben a halandó életben „távol járunk Úrtól; mert a hit által élünk, a színelátás még nem osztályrészünk” [2Kor 5,6sk].</span></p></blockquote>
<p style="text-align: justify;">A hit igazságait földi életünkben emberi fogalmaink segítségével ragadjuk meg, emberi szavainkkal fejezzük ki. Fogalmaink, szavaink azonban <a href="https://www.matthaios.hu/az-istenrol-valo-beszed-az-analogia/">nem vonatkoznak egyértelműen Istenre</a>, ezek csak analógiát, hasonlóságot fejeznek ki. Az analóg fogalmak homályosabb, lazább egységet képviselnek, mint az egyértelmű fogalmak. Maga az analóg fogalom ugyan egy, de a különbségektől teljesen még a fogalom szintjén sem tudunk elvonatkoztatni. Az egyértelmű fogalom esetében a fogalom körébe eső dolgok közti különbségtől eltekinthetünk, ilyen absztrakció által jutunk el például az ember egyértelmű fogalmához, amely alkalmazható Péterre és Pálra egyaránt, jóllehet Péter és Pál különböző emberek. Az analóg fogalomalkalmazásban azonban eredendően és fölszámolhatatlanul megvan a hasonlóság és a különbség, hiszen ha a különbségtől el lehetne vonatkoztatni, akkor nem hasonlóságról, hanem a fogalom szintjén azonosságról lenne szó. A homály, ebből következően megszüntethetetlen, mert hiányzik az egyértelműség határozottsága, világossága.</p>
<p style="text-align: justify;">Az analóg fogalmak használata mégis valódi, jóllehet nem teljes megértésre vezet. Ebben a megértésben van haladás, fejlődés, anélkül, hogy új információra, új kinyilatkoztatásra lenne szükség. Sokszor a fejlődés első lépése az, amikor a kinyilatkoztatás forrásaiból megismert titkokkal kapcsolatban más, emberi megismerésből vett fogalmakat, szavakat használnak. Erre tulajdonképpen már a Szentírásban is találunk példát. Szent János evangéliuma első fejezetében a Logosz, az Ige szót alkalmazta az öröktől fogva létező Fiúval kapcsolatban. A keresztény ókorban kezdték el a személy és a természet fogalmait a Szentháromságra és Jézus Krisztusra alkalmazni. Az eretnekségek sokszor akkor születtek, amikor a fogalmak analóg használata helyett valamilyen egyértelműségre törekedtek, a hasonlóságot olyan egyértelműségben oldották fel, amely a megszokott emberi használat egyértelműsége.</p>
<p style="text-align: justify;">Teremtett világunkban a személyes különbségek alatt egy olyan különbség is van, amely a személyalatti világban is megtalálható. Péter és Pál nem csak személyes tulajdonságaikban különböznek egymástól, hanem úgy is, ahogyan például két személytelen fa különbözik egymástól. A személyes különbség elválaszthatatlan attól a különbségtől, amely szerint maguk a személyek önmagukban álló, egymástól független létezők. A modalizmus eretneksége Istenre is a megszokott használat szerint alkalmazta a  személy fogalmát, ezért szerinte az egyetlen Istenben csak egyetlen igazi személy lehet, így az Atya, a Fiú és a Szentlélek csak Isten üdvtörténetben megmutatkozó arcait jelentik. Az ugyancsak egyértelmű fogalomhasználatra törekvő arianizmus viszont elismeri az Atya és a Fiú személye közti különbséget, de ebből azt a következtetést vonja le, hogy az Atya és a Fiú végső soron két önmagában álló létező. Minthogy azonban csak egyetlen Isten van, ezért csak az Atya tekinthető Istennek, a Fiú csak hozzá hasonló. Az igaz hit a személy fogalom analóg használatának a következetes fenntartása: ez csak az isteni és emberi személyek közti hasonlóságra utal. Ez a hasonlóság azonban nem zárja ki azt az eltérést, hogy Isten esetében a személyességből adódó különbségek (ellentétben a teremtett személyek esetével) nem tételezik fel három egymástól független önálló létező, azaz három isten létezését. Az Atya és a Fiú csak a Fiú születése által különböznek egymástól. A Szentlélek csak az Atyától és Fiútól való származás által különbözik az Atyától és a Fiútól. A szentháromsági személyek létezése tehát nem a teremtett személyek önmagában álló létezése, ez teljesen egymásra utalt létezés. A személyekben megmutatkozó háromság és az isteni lényegben megmutatkozó egység tehát felfoghatatlan titok, de a személy fogalmának analóg használata mégis elmélyíti a titok megértését.</p>
<p style="text-align: justify;">Az is tapasztalatunk, hogy egy létező csak a hozzá tartozó működési mód szerint működhet. Egy oxigénatom nem működhet hidrogénatomként és egy hidrogénatom nem működhet oxigénatomként. Ezt a tapasztalatot úgyis megfogalmazhatjuk, hogy egy létezőhöz csak egyetlen, működési módját meghatározó természet tartozhat. Egy emberi személy tehát csak emberként működhet. Az első krisztológiai eretnekségek ragaszkodtak a tapasztalati világunkban egyértelműen érvényesülő „egyetlen személy, egyetlen természet” elvhez. Ebből következően vagy a nesztorianizmus vagy a monofizitzmus álláspontjára kellett helyezkedniök: Jézus Krisztus vagy csak ember vagy csak Isten. Az ortodoxia ebben az esetben is a személy szó analóg használatának fenntartását jelentette: a második isteni személy, az Ige képes felvenni az emberi természetet is, és ezáltal az Ige egyetlen személye isteni és emberi személy. A személy fogalmának teremtett világra korlátozott, egyértelmű használata még egyszer megjelent a <a href="https://www.matthaios.hu/jezus-emberi-akarata/">monotheletizmus</a> eretnekségében, amikor az Ige személyére alkalmazták a tapasztalati világunkra kétségtelenül jellemző „egyetlen személy, egyetlen akarat” elvet. Az alapvető szentháromságtani és krisztológiai dogmák tehát nem adtak semmit a hitletéteményhez, szövegeik a természet és személy fogalmak analóg értelmezését tükrözik, a hit titkainak titok jellegét őrzik meg az egyértelműsítő törekvésekkel szemben  <a class="footnote" href="https://www.matthaios.hu/feed/?paged=11#note-2559-1" id="return-note-2559-1" title="Journet bíboros könyvében (What is Dogma?) az eretnekségek racionalizáló törekvéseiről beszél."><sup>1</sup></a>.</p>
<p style="text-align: justify;">Ha lehet egyáltalán ilyenről beszélni, a dogmák sémája úgy foglalható össze, hogy ezek olyan kijelentések, amelyekben az emberi tapasztalatból származó fogalmaink, szavaink szerepelnek (ez nem is lehet másként), de ezek a kijelentések éppen emberi  tapasztalatunkat meghaladó dolgokat állítanak. A dogmában tulajdonképpen a fogalmak által jelzett hasonlóság és az Istenre és teremtettségre való alkalmazhatóságban lévő végtelen különbség egyszerre van jelen. Nem dogma, de igen jól tükrözi ezt a kettősséget a tomista szentháromságtan <em><a href="https://www.matthaios.hu/a-szentharomsagi-vonatkozasok/">relatio subsistens</a> </em>kifejezése. A szentháromsági személyek olyan tiszta vonatkozások, amelyek fennállásához nem szükséges semmilyen őket hordozó alany. A vonatkozás analóg fogalma jelöli mind az isteni személyeket, mind a világunkban tapasztalható vonatkozásokat a hasonlóság alapján, a <em>subsistens </em>szó azonban kifejezi a szó által jelöltek közti végtelen különbséget.</p>
<p style="text-align: justify;">A dogmák által nyujtott megértés helyes, tévedéstől mentes megértés. Ez a megértés nem szünteti meg a hittitkok titok jellegét, hanem éppen megőrzi azt. A dogmákhoz való eljutás folyamata az emberi gondolkozás folyamata, amelyet Isten segítő kegyelme támogat. Ez a támogatás nem jelent újabb kinyilatkoztatást, hanem olyan segítséget, amely biztosítja azt, hogy a gondolkodás tévútjait elkerüljék. A dogmák tévehetetlensége az Egyháznak adott karizma.</p>
<p style="text-align: justify;">A dogmák fejlődésével kapcsolatban ebben a bejegyzésben elsősorban az analóg fogalmak használatából adódó lehetőségekről volt szó. A kifejezettebb, pontosabb, de még mindig analóg fogalmak használata következtében olyan összefüggések, vonatkozások is jobban előtűnhetnek, kifejezettebbé válhatnak, amelyek bennfoglaltan jelen vannak a hitletéteményben, de a megértés szempontjából még nem váltak kifejezetté. Jézus Krisztus istenségének kifejezett megfogalmazása maga után vonja a mariológia alapdogmájának, Mária istenanyasága dogmájának kifejezett megfogalmazását. A mariológiai dogmák fejlődésének két kiemelkedő állomása a Szeplötelen Fogantatás (1854) és Mária mennybevétele (1950) dogmáinak a kijelentése.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-2559-1"><a href="https://en.wikipedia.org/wiki/Charles_Journet">Journet bíboros</a> könyvében (<a href="http://www.amazon.com/What-Dogma-Cardinal-Charles-Journet/dp/1586172468">What is Dogma?</a>) az eretnekségek racionalizáló törekvéseiről beszél. <a href="https://www.matthaios.hu/feed/?paged=11#return-note-2559-1">&#8617;</a></li></ol></div></div>
    </div>
    
    <div class="article">
        <div class="title">Az együtt érző Isten. 1. rész</div>
        <div class="categories">filozófiai istentan</div>
        <div class="summary">Ferenc pápa december 8-án, a Szeplötelen Fogantatás ünnepén megnyitja az irgalmasság rendkívüli szent évét. Természetes és természetfölötti életünket Isten irgalmasságának köszönhetjük. A megváltás műve az irgalmasság műve. Kasper bíboros irgalmasságról szóló könyvében panaszkodik, hogy a teológia elhanyagolja az irgalmasság témáját. &#8230; <a href="https://www.matthaios.hu/az-egyutt-erzo-isten-bevezetes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ferenc pápa december 8-án, a Szeplötelen Fogantatás ünnepén megnyitja az irgalmasság rendkívüli szent évét. Természetes és természetfölötti életünket Isten irgalmasságának köszönhetjük. A megváltás műve az irgalmasság műve. Kasper bíboros irgalmasságról szóló könyvében  <a class="footnote" href="https://www.matthaios.hu/feed/?paged=11#note-2577-1" id="return-note-2577-1" title="Walter Kasper: Az irgalmasság: az evangélium lényege és a keresztény élet kulcsa"><sup>1</sup></a> panaszkodik, hogy a teológia elhanyagolja az irgalmasság témáját. Van olyan dogmatika könyv, amely mindössze nyolc sort szentel az irgalmasságnak, mint Isten tulajdonságának. Kasper bíboros kritikáját nem érzem jogosnak, hiszen a dogmatika könyvek másról sem szólnak, mint Isten irgalmas szeretetéről, hiszen ez a motívuma a teremtésnek, a megváltásnak és a megszentelésnek.</p>
<p style="text-align: justify;">Az irgalmasság lényege a bajban lévővel, a valami rosszat elszenvedővel való olyan együttérzés, együtt érző szeretet, amely arra indítja az irgalmas embert, hogy cselekedetekkel próbálja meg a rosszat megszüntetni vagy mérsékelni. Az együttérzés alapja egyrészt a szeretet, amelynek következtében a rosszat elszenvedőt velünk valamilyen egységben lévőnek, hozzánk tartozónak tekintjük, másrészt közös emberi természetünk miatt a rossz minket is érinthet, ezt mi is elszenvedhetjük, tudjuk tehát, miről van szó (ST II/II q. 30). Az igazi együtt érző szeretet együtt szenvedést is jelent. Ezen a ponton azonban felmerül a kérdés, hogy lehet-e Isten irgalmas, együtt érző olyan mértékig, hogy együtt szenvedjen velünk. Isten együtt szenvedésének, egyáltalán Isten szenvedésének a kérdése a huszadik századi teológia egyik központi kérdésévé vált. A keresztény hagyomány szilárd álláspontja az, hogy Isten nem képes a szenvedésre, a huszadik században viszont voltak olyan teológusok, akik úgy vélték, hogy Isten velünk együtt szenvedése most már az „új ortodoxia” álláspontja. Ennek a bejegyzésnek a további részében két cikk alapján (<a href="http://www.firstthings.com/article/2001/11/does-god-suffer">itt</a> és <a href="http://static1.squarespace.com/static/5316238be4b02dddf75307d3/t/55083992e4b05d33c46ea508/1426602386068/Barczi_Thy_Compassions_They_Fail_Not.pdf">itt</a>) áttekintést adunk a huszadik század ezzel a kérdéssel foglalkozó teológiájáról.</p>
<p style="text-align: justify;">Az Isten változatlanságát és ennek következtében szenvedéstől mentességét (impassibilitas, apatheia) valló keresztény tanítás huszadik századbeli, meglehetősen elterjedt elutasítása három véleményen alapul:</p>
<ol style="text-align: justify;">
<li>A kereszténység az eredeti szentírási istenképet eltorzította a hellenizmus, a görög filozófia hatására. Isten görög filozófia alapján vallott változatlansága ellentmond az Ószövetség istenképének, amely Istent többször érzelmeiben változónak mutatja be.</li>
<li>Az emberi szenvedés huszadik századi tapasztalata, a háborúk, a diktatúrák által okozott mérhetetlen szenvedés után már nem lehet olyan Istenre gondolni, aki nem szenved együtt az emberrel, aki mindezt részvétlenül tűri, megengedi.</li>
<li>Kant után már nem lehet olyan metafizikai istenismeretről beszélni, amely metafizikai gondolatmenetek eredményeként állítja, hogy a teljesen egyszerű Isten változatlan és így szenvedéstől mentes. A sztatikus, metafizikai istenfogalom helyett (Hegel majd tőle függetlenül <a href="https://en.wikipedia.org/wiki/Alfred_North_Whitehead">Alfred North Whitehead</a> hatására) egy dinamikus istenfogalmat helyeznek előtérben, amely történésekben, folyamatokban bontakozik ki (<a href="https://en.wikipedia.org/wiki/Process_theology">folyamat-teológia</a>). Ezért a változatlanságot és vele együtt a szenvedéstől mentességet tükröző metafizikai istenfogalom helyét át kell vennie a világgal kölcsönhatásban lévő, az emberrel együtt szenvedő Isten képének.</li>
</ol>
<p style="text-align: justify;">Napjaink nem katolikus és katolikus teológiájában elterjedtté vált a fentiekben vázolt álláspont. Néhány ismertebb protestáns teológus, akik valamilyen szempontból osztják ezt az álláspontot: <a href="https://en.wikipedia.org/wiki/Karl_Barth">Karl Barth</a>, <a href="https://en.wikipedia.org/wiki/Jürgen_Moltmann">Jürgen Moltmanm</a>, <a href="https://en.wikipedia.org/wiki/Eberhard_Jüngel">Eberhard Jüngel</a>, <a href="https://en.wikipedia.org/wiki/Wolfhart_Pannenberg">Wolfhart Pannenberg</a>. Néhány katolikus név: <a href="https://en.wikipedia.org/wiki/Raniero_Cantalamessa">Raniero Cantalamessa</a>, <a href="https://en.wikipedia.org/wiki/Hans_Urs_von_Balthasar">Hans-Urs von Balthasar</a>, <a href="https://hu.wikipedia.org/wiki/Jon_Sobrino">Jon Sobrino</a>. Ferenc pápa mondja <a href="http://www.magyarkurir.hu/hirek/ferenc-papa-isten-sir-atyai-szive-van">egyik beszédében</a>: „És Jézusnak ez a sírása az Atyaisten sírása, aki mindannyiunkat magához akar ölelni”.</p>
<p style="text-align: justify;">Az persze első pillanatra nyilvánvaló, hogy Ferenc pápa szavait nem szószerinti értelemben kell venni, hiszen Istennek, a szellemi létezőnek nincs szeme, így könnyei sem lehetnek, tehát nem tud úgy sírni, mint az ember. Jézus ember és ezért meg tudta síratni Jeruzsálemet emberi könnyekkel. A <a href="https://en.wikipedia.org/wiki/Council_of_Chalcedon">kalkhedóni zsinat</a> azonban elítéli azt az álláspontot, amely szerint „az Egyszülött isteni természete szenvedni képes” (DH 300). Így a csak isteni természettel rendelkező „Atyaisten sírása” nem minden probléma nélkül való kifejezés, hiszen a sírás a szenvedés jele. (Persze örömünkben is sírhatunk, de itt nyilvánvalóan nem erről van szó.) A fentiek is mutatják, hogy napjainkra mennyire elterjedt a legfeljebb 150 éves nézet, amelynek összeegyeztetése a kalkhedóni dogmával nem teljesen problémamentes.</p>
<p style="text-align: justify;">De miről is van itt szó valójában, mi a kérdés a „tétje”? Szent Ágoston magyarul nem könnyen visszaadható, Istenre vonatkozó szavai (superimo supremo meo, intimior intimo meo) jelzik azt a feszültséget, amelyet az ember Istennel kapcsolatban érez. Egyrészt Isten végtelenül más, mint én, végtelenül nagyobb, mint én, teljesen fölöttem áll, másrészt mégis a vele való legnagyobb közelségre vágyom. Ez a vágyott kapcsolat nem helyettesíthető semmilyen emberi kapcsolattal, van valami bennem, ami csak Istennek szól, amit csak Isten szólíthat meg. Az embernek ez a vágya nem beteljesületlen vágy, Isten szólt az emberhez. Ha azonban az ember nehéznek tartja ennek a feszültségnek az elviselését, akkor megpróbálja magához alakítani Istent. Ez azért is lehetséges, mert az ember vele kapcsolatban is az emberi nyelv szavait használja, sőt még Isten is ezen a nyelven szól az emberhez. El kell azonban fogadnunk, hogy Istenről emberi szavainkkal csak <a href="https://www.matthaios.hu/az-istenrol-valo-beszed-az-analogia/">analóg értelemben</a> beszélhetünk. Isten másként jó, mint mi, másként együtt érző, mint mi. Ez a másság azonban nem annak a gyökeres tagadása, ami bennünk jó, ami  bennünk együttérzés, hanem ezeknek kiszabadítása teremtettségünk korlátaiból, végességünkből. A szenvedés az ember sajátossága, Isten nem tud szenvedni. A megtestesülés és a megváltás misztériumában azonban az, aki Isten, emberi természetünket vette fel, és így isteni személyében, emberi természete által szenvedett és halt meg értünk.</p>
<p style="text-align: justify;">A huszadik század fentiekben jellemzett teológiai irányzataiban tulajdonképpen az az antropológiai fordulat teljesedik be, amelyben a két pólúsú szemlélet (Isten és ember) egy pólúsú lett: mindennek a mértéke az ember, még Istennek is. Így már nem lehet Istenről anélkül beszélni és gondolkodni, hogy az ember szükséges kiegészítőként ne kerülne szóba. Ebben a gondolkodásmódban az ember Istentől függése mellet, ha nem is mindig tudatosan, hanem rejtve, megjelenik Isten embertől való valamilyen függése is. Az önmagában létező Istenről, Isten belső szentháromsági életéről szóló beszéd  ezért idegennek hat ezen teológiai keretek között. Ez a gondolkodásmód azonban már nincs összhangban a keresztény hittel és hagyománnyal.</p>
<p style="text-align: justify;">A fentiekben vázolt új teológiának valójában az alapjai tévesek, nem látja helyesen a Teremtő és a teremtmény közti viszonyt, ezért a következő bejegyzésben először ezzel foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-2577-1"><a href="http://www.amazon.com/Mercy-Essence-Gospel-Christian-Life/dp/0809106094">Walter Kasper: Az irgalmasság: az evangélium lényege és a keresztény élet kulcsa</a> <a href="https://www.matthaios.hu/feed/?paged=11#return-note-2577-1">&#8617;</a></li></ol></div></div>
    </div>
    
    <div class="article">
        <div class="title">Az együtt érző Isten. 2. rész</div>
        <div class="categories">teológia</div>
        <div class="summary">Az előző bejegyzésben nagyon röviden áttekintettük azokat a modern teológiai irányzatokat, amelyek Isten velünk együttérzését csak akkor tudják elfogadni, ha ebben az együttérzésben Isten velünk együtt szenved. A keresztény hitet sértetlenül képviselő álláspont szerint az egyetlen Isten egyszerű, azaz nincsenek &#8230; <a href="https://www.matthaios.hu/az-egyutt-erzo-isten-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-egyutt-erzo-isten-bevezetes/">előző bejegyzésben</a> nagyon röviden áttekintettük azokat a modern teológiai irányzatokat, amelyek Isten velünk együttérzését csak akkor tudják elfogadni, ha ebben az együttérzésben Isten velünk együtt szenved. A keresztény hitet sértetlenül képviselő álláspont szerint az egyetlen Isten egyszerű, azaz nincsenek benne összetételből adódó különbségek. Vele kapcsolatban csak a szentháromsági személyek egymás közti különbségéről lehet szó. Az egyetlen Isten tökéletes, nincs semmi ami ehhez a tökéletességhez hozzáadódhatna. Ezért nem lehetséges Isten valamilyen kibontakozása, fejlődése, története. Az egyetlen Isten változatlan, időtől független, örökkévaló. Ezért Isten nem lehet külső hatásoknak alávetve, ezek nem okozhatnak benne változást. A fentiekből nyilvánvaló, hogy Istent nem érhetik olyan külső vagy belső hatások, amelyek benne valamilyen rossz, valamilyen hiány elviselésének az érzését, szomorúságot, szenvedést eredményeznének. Isten a teljes jóság és ezért az isteni életet a teljes jóság birtoklásából fakadó öröm, boldogság jellemzi.</p>
<p style="text-align: justify;">Az Isten szenvedésének lehetőségét feltételező istenképek különböző mértékben és különböző szempontokból tagadják Istennek fentebb említett tulajdonságait. Szerintük Istenben is van valamilyen kibontakozás, fejlődés, történetiség. Egyesek szerint Isten szabadon döntött úgy, hogy isteni létezését a teremtéssel, a megtestesüléssel, Jézus kereszten való szenvedésével korlátozta, „kiüresítette”. Sokan az üdvtörténetben valamilyen módon Isten történetét is látják, a történetiség az istenség fogalmába is bekerült.</p>
<p style="text-align: justify;">Első pillanatra látszik, hogy az első istenképhez tulajdonképpen nem tartozik hozzá az, hogy Isten kinyilatkoztató Isten, a második istenkép pedig elképzelhetetlen Isten történelemben megvalósuló kinyilatkoztatása nélkül. Ezt a tényt felületesen nézve az első istenképet a filozófusok Istenére vonatkoztathatnánk, amelyet a kereszténység a görög filozófia hatására alakított ki. A másik istenképről pedig azt mondhatnánk, hogy ez tükrözi igazából Ábrahám, Jákob, Jézus Istenét. A mélyebb vizsgálat azonban kimutatja, hogy az első istenkép valójában bibliai istenkép. A Szentírás a kinyilatkoztató Istent mutatja be, a kinyilatkoztatást, a szövetséget pedig szükségszerűen az emberi kapcsolatok szótárából vett szavakkal, kifejezésekkel írja le. Ugyanakkor azonban a kinyilatkoztató Isten szól magáról is, a szövetség értékét éppen az adja meg, hogy itt nem emberek közti kapcsolatról van szó, hanem az egyik szövetségkötő maga az Isten, aki az ószövetségi kifejezés szerint „az összes istenek felett van”, és ezt a felsőbbséget lehetetlen nem ontológiailag érteni. Még a legelvontabbnak tűnő isteni tulajdonságra, a minden összetételtől mentes egyszerűségre nézve is találunk szentírási utalásokat: a világban található tökéletességeket Istenről állítva a Szentírás nem egyszerűen Isten tulajdonságainak mondja ezeket, hanem azonosnak tekinti őket magával az Istennel. Isten maga a szeretet, a jóság, az igazság, a bölcsesség, a világosság, az út, az igazság, az élet. A Szentírást olvasó ember önkéntelenül is elgondolkozik annak az Istennek az „ontológiájáról”, aki az emberhez szól, akinek szava létet adott mindennek, ami van. Amint azt újabban kimutatták, a hellenizmussal való találkozás nem a kereszténységben történt meg, hanem már az Ószövetség utolsó évszázadaiban. Jézus korának zsidóságában a hellenizmus jelen volt. Az Ószövetség görög fordítása, a <a href="https://hu.wikipedia.org/wiki/Septuaginta">Septuaginta</a> Krisztus előtt 300 körül készült.</p>
<p style="text-align: justify;">Isten szenvedésének kérdésével kapcsolatban kulcsfontosságú Isten és a teremtmények közti különbségnek, Isten és teremtmények viszonyának a tisztázása. (Ez már <a href="https://www.matthaios.hu/isten-es-a-teremtes/">egy régebbi bejegyzésnek</a> is témája volt.) Ez a viszony dönti el ugyanis, hogy a teremtett világban tapasztalt sokféleség és változás mennyire vonatkozhat a teremtőre is. A keresztény filozófia hagyományos álláspontja szerint éppen a tapasztalható sokféleséggel és változással kapcsolatos kérdésfeltevés, az értelem, a magyarázat keresése vezet el ahhoz az Istenhez, aki egyetlen egység és változatlan tökéletesség. Az Istenhez vezető utat az ellentmondás elve világítja meg, amely nem engedi azt, hogy ugyanazt a dolgot ugyanabból a szempontból, egyszerre egynek és soknak, állandónak és változónak tekintsük. (Ezt az elvet a modern európai filozófiai és teológiai gondolkodás néha bizony elfelejti.) Ezért a tapasztalható létezést összetett létezésnek kell elfogadnunk, amelyben az egység és a sokaság, az állandóság és a változás mozzanatai megkülönböztethetően jelen vannak. Az ilyen létezés azonban éppen az összetettség miatt korlátozott, részesedett létezés, amely indokként, magyarázatként olyan létezést követel, amely összetételtől mentes, egyszerű, változatlan tökéletességkénti létezés. (A fentiek részletesebb kifejtésével több metafizikai tárgyú bejegyzés is foglalkozott a blogon.)</p>
<p style="text-align: justify;">A teljesen egyszerű Isten teremtette a tőle különböző világot, a tőle különböző teremtett létezőket. Ezek létezésükben hasonlítanak Istenhez, de éppen a teremtettség miatt ők nem egyszerű, hanem összetett létezők, a létezést csak korlátozottan, adományként, részesedésként birtokolják. Lényegük, mivoltuk leszorítja létezésüket arra, amik. Állapotuk sem változatlan állapot, ki vannak téve a pusztulásnak, keletkezésnek és egyéb változásoknak. A teljes tökéletességet birtokló Istent semmi sem kényszeríti arra, hogy ilyen, tőle különböző létezést teremtsen. A teremtés Isten szabad döntése, amelynek motívuma az a jóság és szeretet, amely a létezés lehetőségét megadja tőle különböző dolgoknak is, mindenekelőtt a szellemi mivoltukban is hozzá hasonló angyaloknak és embereknek.</p>
<p style="text-align: justify;">A teremtésben található sokféleség és változás nem véletlen, kaotikus, hanem az isteni értelem által tervezett, az isteni akarat döntése által megvalósult sokféleség és változás. A teremtésnek egyetlen oka van. Ebben az okban semmi összetettség, semmi időbeliség nincs, ugyanakkor ennek az oknak a hatásai sokfélék és időben elhelyezkedők. A teremtett világ minden pillanatának minden mozzanata ennek az oknak az okozata, maga az ok azonban egyetlen és egyszerű, kívül van az időn. A régiek ismerték a prizmán áthaladó fény törésének jelenségét, a fehér fény a prizmán áthaladva különböző színekre bomlik. Nem tudták azonban azt, hogy a fehér fény különböző hosszúságú hullámoknak megfelelő színek összetétele, ezért az egyetlen isteni teremtő okság és az ennek következében létrejövő világ sokféleségét a fénytöréshez hasonlították.</p>
<p style="text-align: justify;">Az isteni értelem egyetlen, időtlen megismeréssel ismeri a világban lévő sokaságot és időbeli lefolyást, anélkül, hogy ezért az ismeretért ki kellene lépnie magából és a világhoz kellene fordulnia. A világ a legbensőségesebb módon, teljesen megfelel az isteni tervnek. Az isteni tervnek tökéletesen, lényege szerint megfelelő világ a létező világ, ezen megfelelésen kívül a nem létezés, a semmi van. Isten, aki szeretet, akaratának egyetlen szeretetével fogja át az egész világot. Ebben a szeretetben minden ember olyan módon, olyan mértékig van szeretve, ahogyan erre csak Isten képes, a másik ember még a legbensőségesebb kapcsolatban is képtelen erre a szeretetre. Az isteni szeretet ismeri az ember szenvedését, számon tartja ezt és ez az egyetlen igazi remény a szenvedésben. A legnagyobb emberi együttérzés is sokszor tehetetlen a szenvedéssel szemben, Isten azonban minden szenvedésben remény, csak azért engedi meg a szenvedést, mert a benne bízók számára ennek sötétségét a szenvedésnél mérhetetlenül ragyogóbb jó, öröm követi. Erre Isten mindenhatósága a garancia. Isten terveit részletekben nem ismerjük, de a szenvedések sötétségét eloszlató öröm Jézus Krisztus megváltása által árad ránk. „<em>E</em><em>cce enim propter lignum venit gaudium in universo mundo” &#8211; </em>mondja a nagypénteki liturgia éneke. Ez Isten hatékony együttérzése.</p>
<p style="text-align: justify;">Szenvedésünkben társunk van: Jézus Krisztus. A megtestesült Ige emberi természetében velünk együtt, de még inkább értünk szenved. A mindenható Isten azonban a föltámadás dicsőségébe vezette őt és vele együtt azokat is odavezeti, akik elfogadják a megváltás kegyelmét. Mi van azonban akkor, ha maga az Isten, az isteni személyek isteni természetükben szenvednek? A szenvedés, a rossz állapotának megtapasztalása önmagában véve rossz. Ki szabadítja meg Istent ebből az állapotból? Saját maga a saját történelme által? Ez lehetetlen, ezért ez az elképzelés alaposan átgondolva reménytelenséget eredményezne, mert nem lenne olyan, akinek hatalma van a megváltásra, hiszen ő is valamilyen megváltásra szorul. De Istenről nem lehet azt mondani, hogy valamivé válik, valami lesz. Ő így nevezte meg magát Mózesnek: „Én vagyok, aki vagyok” (Kiv 3, 14).</p></div>
    </div>
    
    <div class="article">
        <div class="title">50 éve fejeződött be a 2. Vatikáni Zsinat</div>
        <div class="categories">jegyzet</div>
        <div class="summary">1965 december 7-én Boldog VI. Pál pápa záróbeszédével befejeződött a 2. Vatikáni Zsinat. A zsinat befejezésének ötvenedik évfordulójáról viszonylag kevés szó esik, pedig egy egyetemes zsinat az Egyház életének kiemelkedő eseménye (a 2.Vatikáni Zsinat a 21. egyetemes zsinat volt). Egy &#8230; <a href="https://www.matthaios.hu/50-eve-fejezodott-be-a-2-vatikani-zsinat/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">1965 december 7-én <a href="http://rorate-caeli.blogspot.com/2015/12/50th-anniversary-of-christian-humanism.html">Boldog VI. Pál pápa záróbeszédével</a> befejeződött a 2. Vatikáni Zsinat. A zsinat befejezésének ötvenedik évfordulójáról viszonylag kevés szó esik, pedig egy egyetemes zsinat az Egyház életének kiemelkedő eseménye (a 2.Vatikáni Zsinat a 21. egyetemes zsinat volt). Egy rövid jegyzet keretében az esemény méltatása lehetetlen és még hiányzik az a történelmi távolság, amely lehetővé tenné a hatások elfogulatlan elemzését.</p>
<p style="text-align: justify;">A 21. egyetemes zsinat sok tekintetben más volt, mint az előző zsinatok. Általában a zsinatok összehívását az tette szükségessé, hogy valamilyen eretnekség ellen kellett a katolikus hitet egyértelműen megfogalmazni. A 2. Vatikáni Zsinatnak a zsinatot összehívó pápa akarata szerint nem ez volt a célja. A vatikáni kúria és az olasz püspöki kar jeles képviselői szerint viszont szükséges lett volna a katolikus tanítás ilyen szintű megerősítése is a <a href="http://www.newadvent.org/cathen/10415a.htm">modernizmussal</a> szemben. Az elmúlt ötven év tapasztalata alapján bizony nem állíthatjuk, hogy a média és a zsinat utáni egyházi közbeszéd által elmarasztalt „konzervatív” csoport igénye teljesen megalapozatlan volt. Ezzel a csoporttal szemben a „rajnai országok” püspökei és teológusai jól szervezett, médiát professzionálisan használó csoportként léptek fel, magukhoz ragadva a kezdeményezést. (A zsinat történetének jó leírását adja Ralph M. Wiltgen verbita atya kis könyve: A Rajna a Tiberisbe ömlött, Szent István Társulat.). A velük egyet nem értők csak később alakítottak szervezett csoportokat, amelyek közül a legnevesebb a Coetus Internationalis Patrum, amelynek vezéralakja <a href="https://hu.wikipedia.org/wiki/Marcel_Lefebvre">Lefebvre érsek</a> volt. Az egyháztörténészek feladata annak vizsgálata, hogy az egyetemes zsinatokon általában mennyire volt egységes a résztvevők álláspontja. Úgy tűnik, a 2. Vatikáni Zsinat esetében az egység megvalósulásának az útja többször is a nehezen elért kompromisszum volt. A kompromisszumokon alapuló egység viszont a hit és erkölcs dolgaiban nem mindig pótolhatja a teljes egységet. Ezt az elmúlt ötven év története tanúsítja, amelyet napjainkig jellemeznek az Egyházon belüli olyan viták, amelyek már nem egyszerűen teológiai iskolák közti viták, hanem az Egyház életét és gyakorlatát lényeges pontokon érintő álláspontok ütközése. A több alkalommal szükséges kompromisszumok hátrányosan érintették a dokumentumok konzisztenciáját és így lehetővé vált ezek eltérő értelmezése, beszélhetünk a folytonosság és a szakadás hermeneutikájáról. Ezzel kapcsolatban figyelemreméltó <a href="http://capitulumlaicorum.blogspot.hu/2009/12/xvi.html">XVI. Benedek pápa egyik beszéde</a>, amelyben a zsinat befejezésének negyvenedik évfordulója alkalmából kitér a zsinat értelmezésének problémájára.</p>
<p style="text-align: justify;">Benedek pápát követve azt mondhatjuk, hogy a 2. Vatikáni Zsinat fő témája az Egyház és a világ viszonya volt. Ennek a viszonynak az alapjai változatlanok, a hitletéteményben adottak. A megtestesült Ige megváltása egyetemes, az egész világra kiterjed és ennek a megváltásnak a közvetítője az Egyház szentségeiben, tanításában, hierarchiájában. Ezeket, az általában hittételekben megfogalmazott és részletesebben kifejtett alapelveket sem a pápa, sem a zsinat nem változtathatja meg. Fontos megjegyzés, hogy maga az ember is változatlan természetét, alaptulajdonságait tekintve. Erre nézve is végleges, visszavonhatatlan formában fogalmazódott meg az Egyház tanítása. Maga az emberi közösség, az emberi társadalom azonban olyan jegyeket hordoz, amelyek változnak. Létezik társadalmi fejlődés, amelyet az emberiségnek az emberi természetnek leginkább megfelelő társadalmi forma utáni keresése jellemez. Ez a keresés azonban nem az „ártatlanság állapotában” történik, mert az áteredő bűn következtében az ember természetében, még legjobb törekvéseiben is sebzett. Ezért a fejlődésben „a búza és a konkoly” egyaránt jelen van, ez a fejlődés nem tekinthető egy olyan ideális fejlődésnek, amelyet az Egyháznak minden mozzanatában értékelnie kellene.</p>
<p style="text-align: justify;">A 2. Vatikáni Zsinat tehát egy olyan viszonnyal foglalkozott, amelynek alapjai a hitletétemény részét képezik, és amelyek az Egyház dogmái és nem dogmaszintű tanításai által fogalmazódtak meg. Ezzel párhuzamosan azonban a világ, a társadalom változik, tehát a viszony bizonyos értelemben a relativitás jegyeit hordja magán. Amennyiben az Egyház valamely álláspontja magában foglal valamilyen változékony történelmi adottságra való utalást, akkor ez az álláspont is változhat, fejlődhet a történelem előrehaladtával. Ez általában nem jellemző az Egyház állásfoglalásaira, hiszem ez éppen a kérdéssel kapcsolatos változatlan szempontokat és elveket emeli ki, de azért mégis előfordulhat ilyen. Példaként említhetnénk az Egyház kamattal kapcsolatos álláspontját. Hosszú időn keresztül az Egyház tiltotta a kamatot, de ez a tiltás jelenleg már nem áll fenn. A gazdaság, a pénz szerepének fejlődése ugyanis elfogadhatóvá tette a kamatot is. Tehát az Egyház tanításában lehetséges a változás, amennyiben ez a változó világ egy olyan mozzanatára vonatkozik (példánkban a pénz szerepére), amely a történelem folyamán változik. A zsinat azonban nem a fentiekhez hasonló egyszerű (jóllehet fontos) kérdésekkel foglalkozott, hanem azokkal az óriási változásokkal, amelyek az európai (mert ez a zsinat is problematikáját tekintve elsősorban európai volt)  társadalomban, az európai ember világlátásában bekövetkezett, különös tekintettel a két világháború és a diktatúrák (a kommunizmus témája ugyan kifejezetten nem merült föl a zsinaton) alatt megtapasztaltakra. A zsinat idején az európai társadalmak, államok éppen olyan demokráciák kibontakozását élték meg, amelyek  az egyenlő jogok biztosítása mellett komoly szociális biztonságra is törekedtek. A második világháború utáni években a világban, a társadalmakban az Egyháztól függetlenül is a jóra törekvés jelei látszottak. Azt is mondhatnánk, hogy a 2. Vatikáni Zsinat az Egyház és az utolsó évszázadokban nagy változásokon keresztülment világ közti kapcsolatokra irányuló, egész Egyházra kiterjedő reflexió helye volt. A modernizmus különböző irányzatai ennek a reflexiónak sikertelen és téves megvalósulásait képviselték. Ideje volt tehát, hogy a modernizmus sikertelen kísérletei után az Egyház egy egyetemes zsinat keretében foglalkozzon ezzel a kérdéssel. A modernizmus elleni fellépés folyamán sikerült ezt elhatárolni az Egyház tanításától, de a felvetett kérdések, így például az általános értelemben vett fejlődés kérdésének teológiai feldolgozása a kísérletek ellenére máig sem történt meg teljesen. A zsinat azonban a kérdést nem a tanítás oldaláról, hanem a gyakorlat oldaláról közelítette meg: a 2. Vatikáni Zsinat deklaráltan pasztorális zsinat volt. Minthogy azonban a Katolikus Egyházban a pasztorális gyakorlat nem szakítható el a tanítástól (jóllehet erre éppen napjainkban történnek kísérletek), a zsinat foglalkozott az Egyházzal és a kinyilatkoztatással kapcsolatos tanbeli kérdésekkel is (Lumen Gentium és a Dei Verbum dogmatikus konstitúciók). A nem-katolikus keresztény felekezetek, a nem-keresztény vallások és az Egyház közti viszony is felvetett ilyen kérdéseket. Kiemelt helyet foglal el ezen témák között a szabad vallásgyakorlatnak emberi méltóságon alapuló jogáról szóló deklaráció (Dignitatis Humanae deklaráció).</p>
<p style="text-align: justify;">A hitletétemény sértetlen megőrzése szükségessé teszi, hogy az ezekkel a kérdésekkel foglalkozó zsinati szövegeket, amelyek sokszor a viták nyomán kialakult valamilyen szintű konszenzus eredményei, az Egyház kinyilatkoztatást megőrző egész tanításának fényében értelmezzük. A „folytonosság hermeneutikája” szerinti értelmezéssel szemben többször hivatkoznak a zsinat szellemére. Eszerint az értelmezésben a döntő szempont az, hogy a különböző dokumentumok készítőinek, zsinati teológiai szakértőknek mi volt a véleménye. A végső szöveg azonban nem a szerzők, szakértők munkája által lett a tanítóhivatal magas szintű megnyilatkozását tükröző dokumentum, hanem a zsinati atyák nagy többséget eredményező szavazásai és a pápa jóváhagyása által. A szövegeket a teljes hitletétemény és az ezt tükröző régebbi tanítóhivatali megnyilatkozások szerint kell értelmezni. Ezért különösen fontos az egyes kérdések ilyen szempontú feldolgozása. (Egyik tervezett bejegyzés témája a vallásszabadság kérdése lesz.)</p>
<p style="text-align: justify;">A 2. Vatikáni Zsinat hatása az Egyház életében rendkívülinek mondható. Ilyen méretű átalakulás ilyen rövid idő alatt példátlan az Egyház történetében. Ehhez talán csak azokat a változásokat lehet hasonlítani, amelyek a reformáció első évtizedeiben voltak az Egyháztól leszakadt közösségekben. Ezekben az esetekben azonban az átalakulás az Egyház tanításától való elszakadás következménye volt. Az átalakulással kapcsolatban meg szokták különböztetni azt, ami szoros értelemben a zsinat következményének tekinthető, attól, ami már nem tekinthető ennek, de mégis a zsinat ürügyén történt. Példa erre az a liturgikus reform, amely meghaladja a zsinat által a <em>Sacrosanctum concilium </em>konstitúcióban foglaltakat. A nagyon gyors átalakulás elkerülhetetlenül kétségeket ébreszt az emberben.</p>
<p style="text-align: justify;">Amint erre már többször hivatkoztunk, a 21. egyetemes zsinat akkor tölti be szerepét az Egyház életében, történetében, ha ennek az értelmezése az ezt megelőző 20 egyetemes zsinat és az Egyház által generációról generációra tovább adott és kifejtett apostoli hagyomány keretei között történik. Az ennek ellentmondó értelmezések éppen a zsinat tanításának érvényesülését teszik lehetetlenné, megakadályozva azt, hogy a zsinat beilleszkedjen a többi egyetemes zsinat sorába. Az értelmezés kiegészítést is jelenthet, a figyelem felhívását olyan dolgokra, amelyekkel ugyan a 2. Vatikáni Zsinat kifejezetten nem foglalkozott, de mégis ezek a dolgok részei annak a hitletéteménynek, amelynek megőrzése és továbbadása minden egyetemes zsinat feladata.</p></div>
    </div>
    
    <div class="article">
        <div class="title">Napló: 2015 december</div>
        <div class="categories">KV írások</div>
        <div class="summary">December 27. Igazából csak Isten lehet irgalmas. A mi irgalmunk mögött ott van saját irgalomra méltó állapotunk is: mi is kerülhetünk olyan helyzetbe, amilyenben az van, aki iránt irgalommal vagyunk, akinek megbocsátunk. Emberi voltunkból következően ki vagyunk téve a betegségnek, &#8230; <a href="https://www.matthaios.hu/naplo-2015-december/">Folytat&#225;s <span class="meta-nav">&#8594;</span></a></div>
        <div class="content"><p><em>December 27.</em></p>
<p style="padding-left: 30px;">Igazából csak Isten lehet irgalmas. A mi irgalmunk mögött ott van saját irgalomra méltó állapotunk is: mi is kerülhetünk olyan helyzetbe, amilyenben az van, aki iránt irgalommal vagyunk, akinek megbocsátunk. Emberi voltunkból következően ki vagyunk téve a betegségnek, a szegénységnek és végül a halálnak. A végtelen isteni tökéletességgel azonban nem fér össze ilyen helyzet, tehát Isten irgalma teljes, tiszta irgalom. Már maga a teremtés is az irgalom tette, Istennek nincs szüksége teremtményre, a Szentháromság önmagában, minden külső feltétel nélkül a szeretet és boldogság élete. Mégis Isten hozzá hasonló, ugyanakkor tökéletességben tőle végtelenül különböző létezést teremtett. Ebben a létezésben a hozzá való hasonlóságnak olyan fokozatait is megtaláljuk, amelyet a szellemi létezés, az értelem és akarat jelenléte jellemez. A teremtés ingyenes, túláradó jóságból kapott adományai mellett Isten még a saját belső életében való részvételre is meghívta szellemi teremtményeit. A természetes rend ingyenes adományaihoz így a természetfölötti rend ezeket meghaladó adománya társult.</p>
<p style="padding-left: 30px;">A teremtmény szellemi létezése azonban együtt jár az Isten melletti és az Isten elleni döntés szabadságával. Az Isten elleni döntés által a teremtmény megcsonkítja, végzetesen hiányos létezéssé teszi az Isten által adományozott létezését. Az angyali létezés nagyobb tökéletessége miatt a bukott angyalok döntése végleges döntés, amelynek eredménye a kárhozat. Isten irgalmas szeretete azonban „mentőővet dobott” a tökéletesség alacsonyabb szintjén lévő, Sátán által „megvezetett” embernek. A bukott ember nyomorúsága Isten irgalmával találkozott, a Megmentő maga az Isten Fia lett, aki az emberi természet bűn miatti elesettségét és halálraszántságát is magára vette egyedüli ártatlanként és meghalt a bűnösökért. Isten irgalma egy konkrét emberi személyben mutatkozott meg, ezért nem lehet Isten irgalmasságáról értekezni Jézus Krisztus személye nélkül. Isten irgalmassága Jézus Krisztus által valósult meg. Ennek az irgalmasságnak a fő műve a megváltás. A Megváltó élete irgalmassággal teli élet, amelyet személy szerint mindenkiért áldozatként fölajánlott. Irgalmasság árad ebből az életből, amikor betegekkel találkozott, akiket meggyógyított, amikor a hozzátartozójuk elvesztése miatt síróknak visszaadta a föltámasztottat. Erről az irgalmasságról tanúskodik például az is, hogy amikor  elhajózott, hogy tanítványaival egy kis időt nyugalomban töltsön, megérkezve „&#8230;látta a nagy tömeget, megesett rajtuk a szíve. Olyanok voltak, mint a juhok pásztor nélkül. Sok mindenre kezdte őket tanítani” (Mk 6, 34). Irgalmassága szenvedésében és kereszthalálában teljesedett be, amikor a legnagyobbat, életét adta értünk. Az irgalmasság konkrét testi és lelki cselekedeteinek példáját tehát Jézus Krisztus adja, akiben Isten emberi cselekedetek által mutatta meg végtelen irgalmát.</p>
<p><em>December 25.</em></p>
<p style="padding-left: 30px;">Az első karácsonykor Istennek új jelenléte kezdődött a világban. Erre utal Jézus Krisztusnak az Ószövetségben adott neve: Emmanuel (Iz 7, 14), „velünk az Isten”. A „Jézus” név már ennek a jelenlétnek a céljára utal:  „Isten megszabadít”. Ez a jelenlét egy embernek a jelenléte, amely tulajdonképpen az első karácsony előtt kilenc hónappal, az Angyali Üdvözletkor megkezdődött, mint a magzat jelenléte anyja méhében. Nagypénteken megszűnt ez a jelenlét, Jézust „kitépték az élők földjéből” (Iz 53, 8). Testétől elszakított lelke alászállt a holtak birodalmába, meghozta a szabadulást a világ kezdetétől fogva elhunyt igazaknak. Feltámadásával azonban folytatódott emberi jelenléte, a testben lévő lélek, a lélek által megformált test jelenléte. Ez a valóságos test azonban már a célhoz megérkezett, megdicsőült test. Ezért jelenléte a feltámadás utáni jelenésekben valóságos, de nem teljesen világunk természeti törvényei szerinti jelenlét. Mennybe menetelekor megígérte: „én veletek vagyok mindennap, a világ végéig” (Mt 28, 20).</p>
<p style="padding-left: 30px;">Jézus jelen van Egyházában, titokzatos testében. Jelen van tanítóként, Örök Főpapként: „olyan főpapunk van, aki a Fölség trónjának jobbján ül a mennyben, mint papi szolgája a szentélynek, az igazi sátornak, amelyet az Úr emelt, nem ember” (Zsid 8, 1-2), Ő az Egyház szentségeinek fő kiszolgáltatója. Az Oltáriszentségben testi jelenlétével ajándékozott meg bennünket. Jelen van a megszentelő kegyelem állapotában lévő lélekben Atyjával együtt: „Aki szeret engem, az megtartja tanításomat, s Atyám is szeretni fogja. Hozzá megyünk és benne fogunk lakni” (Jn 14, 23).</p>
<p style="padding-left: 30px;">Ez a jelenlét az első karácsonykor kezdődött. A szellemi lélek nélküli szamár, ökör és a többi állat ösztönével talán megérzett valamit ebből a jelenlétből a jászol körül. Az ember hitében értelmével ismeri fel, akaratával a szeretetben fogadja el ezt a jelenlétet és reménnyel néz a második eljövetel találkozása felé.</p>
<p><em>December 15.</em></p>
<p style="padding-left: 30px;">A <a href="http://gloria.tv/media/n2WpKVC7SHD">Gloria Tv híre</a> alapján találtam rá egy érdekes körkérdés eredményére. A <a href="https://www.christianhistoryinstitute.org/magazine/">Christian History Magazine</a> című felekezet-közi folyóirat megkérdezte 70 szerzőjét, hogy a Szentírás mellett melyeket tartják a keresztény történelem legjelentősebb írásainak. A szerzők által megjelölt írások <a href="https://www.christianhistoryinstitute.org/magazine/article/did-you-know-great-writings/">25 legjelentősebbje</a> közül az első és a második Szent Ágoston vallomásai és Aquinói Szent Tamás <em>Summa Theologiae</em>-ja. A lista három huszadik századi szerzője: <em>C. S. Lewis, Dietrich Bonhoeffer</em> és <em>Karl Barth</em>. Érdekes lenne a körkérdés eredménye, ha ezt katolikus teológusok, történészek között tennék fel. Körkérdés híján csak találgatni tudok: előkelő helyet foglalna el <em>Hans Urs von Balthasar, Karl Rahner, </em>azonban Szent Ágoston, Szent Tamás hátrébb szorulnának. De ez csak (talán pesszimista) találgatás.</p>
<p><em>December 10.</em></p>
<p style="padding-left: 30px;">December 8-án, a Szeplőtelen fogantatás ünnepének, az irgalmasság rendkívüli szentéve megnyitásának estéjén a Szent Péter bazilika és a Szent Péter tér <a href="http://www.ncregister.com/blog/edward-pentin/vatican-light-show-to-focus-on-climate-change/">rendkívüli látványosság</a> a színtere volt. Ferenc pápa ajándékaként,  a Szent Péter bazilika homlokzatát használva humanisták és művészek egy csoportja látványos produkció keretében hívta fel a figyelmet közös otthonunk, a Föld megvédésére, megóvására, összhangban a Párizsban folyó környezetvédelmi kongresszussal. Az esemény vatikáni szervezője Rino Fisichella érsek, az Új Evangelizáció Pápai Tanácsának az elnöke volt.</p>
<p style="padding-left: 30px;">A környezetvédelem kérdésével már évtizedek óta foglalkoznak. Az első időkben éppen a kérdésben leginkább érintett országok azt is kétségbe vonták, hogy egyáltalán jogos-e az aggodalom Földünk állapotának megváltozását illetően. Az utóbbi időben ezt már nem vonják kétségbe, inkább csak arról folyik a vita, hogy ki milyen áldozatot vállal az elkerülhetetlen intézkedések érdekében. A fejlődő országok joggal érzik úgy, hogy elsősorban a gazdag országok által tönkretett környezet megóvása érdekében nagy áldozatokat várnak tőlük. Ferenc pápa számára a környezetvédelem Egyház általi támogatása kiemelten fontos. Ezzel az Egyház is kiveszi a részét az emberiség nagy projektjéből, így járulva hozzá az emberiség kövőjéhez, jólétéhez.</p>
<p style="padding-left: 30px;">Az ilyen jellegű feladatok egyházi felkarolás összhangban van az Egyház természetével. Mégis úgy gondolom, hogy az Egyháznak az ilyen problémák kezelésében mélyebbre kellene mennie, el kellene jutni azokhoz a gyökerekhez, amelyekből ez a probléma is fakad. Az emberiség fejlődésében, a természet erőit felhasználó tevékenységében sem mentes attól a sebzettségtől, amely az áteredő bűn következménye. A technológiai fejlődés jónak tekinthető, összhangban van Isten parancsával: „Legyetek termékenyek, szaporodjatok, töltsétek be a földet és vonjátok uralmatok alá. Uralkodjatok a tenger halai, az ég madarai és minden állat fölött, amely a földön mozog (Ter 1, 28)”. Az ember azonban ebben a törekvésében is sebzett, a kapzsiság és a felelőtlenség következtében ez a tevékenysége egyúttal környezete jelentős károsodásával járt együtt. Az atyák az irgalmas szamaritánus  személyében Jézus Krisztust is látják, aki lehajol a bűnei által megsebzett emberiséghez és ezt tanítása, a megváltás kegyelme által gyógyítja. Az Egyháznak elsődleges feladata ennek a tanításnak, a megváltás kegyelmeinek közvetítése. Az emberiség bajainak ez a leggyökeresebb kezelése.</p>
<p style="padding-left: 30px;">A vatikáni „előadás” tulajdonképpen egy egyre inkább terjedő műfaj terméke. A fény- és hangtechnika eszközeinek fejlődése lehetővé tette, hogy kiemelkedő épületek ilyen látványosságok színpadául szolgáljanak, ezzel hívva fel a figyelmet például a környezetvédelem fontosságára. Felmerül azonban a kérdés, hogy a Szeplőtelen Fogantatás ünnepén, a szentév megnyitásának napján helyénvaló volt-e az a show, amelynek nem sok köze volt ezekhez. Az Egyháznak a humanitárius kérdéseket másként kell kezelnie, mint ahogy például ezt az ENSZ vagy az a Világbank teszi, amely szponzorálta a produkciót. Ha ehhez nem tud hozzátenni semmit, akkor nincs rá szükség a világban. A kedd esti műsor viszont semmit sem tett hozzá ehhez.</p></div>
    </div>
    
    <div class="article">
        <div class="title">A vallás szabadsága. 1. rész</div>
        <div class="categories">erkölcstan</div>
        <div class="summary">A 2. Vatikáni Zsinat legvitatottabb dokumentuma talán a vallásszabadságról szóló Dignitatis Humanae nyilatkozat. A téma szinte a zsinat elejétől kezdve napirenden volt, de végül is a zsinat végén, a negyedik ülés utolsó munkanapján (1965 december 7.) fogadták el. A vallásszabadság kérdése azóta &#8230; <a href="https://www.matthaios.hu/a-vallas-szabadsaga-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A <a href="https://www.matthaios.hu/50-eve-fejezodott-be-a-2-vatikani-zsinat/">2. Vatikáni Zsinat</a> legvitatottabb dokumentuma talán a vallásszabadságról szóló <em><a href="http://uj.katolikus.hu/konyvtar.php?h=13">Dignitatis Humanae</a> </em>nyilatkozat. A téma szinte a zsinat elejétől kezdve napirenden volt, de végül is a zsinat végén, a negyedik ülés utolsó munkanapján (1965 december 7.) fogadták el. A vallásszabadság kérdése azóta is a zsinat tanítását az Egyház korábbi tanításával élesen szembeállító, szakadás hermeneutikáját követő irányzat egyik fő hivatkozási alapja. Szerintük itt a legnyilvánvalóbb, hogy az Egyház korábbi tanítását, nevezetesen a 19. század pápáinak tanítását felülírta zsinat. A <em>Dignitatis Humanae</em> nyilatkozat témája a vallás szabadságának a modern polgári állam által elismert joga, amelynek értelmében mindenki szabadon, minden kényszer nélkül választhatja meg és gyakorolhatja vallását. Ennek a jognak csak a közrend, a másik ember joga szabhat határt.</p>
<p style="text-align: justify;">A Katolikus Egyház régebbi gyakorlata és tanítása szerint az egyetlen igaz vallás, a katolikus vallás érdekében, védelmében az állam is közreműködhet. Ennek a közreműködésnek tanúja a történelem és erről többször beszélt az Egyház Tanítóhivatala is. Csak egy idézet a nem is olyan régi időkből, a 19. századból: a Boldog IX. Piusz pápa által elítélt tévedések jegyzéke (Syllabus, 1864) szerint helytelen az az állítás, amely szerint „Az Egyháznak nincs joga arra, hogy erőszakot alkalmazzon, és sem közvetlen, sem közvetett időbeli hatalma nincsen” (DH 2924).</p>
<p style="text-align: justify;">A <em>Dignitatis Humane</em> nyilatkozat határozottan állítja (2):</p>
<blockquote><p><span style="font-size: medium;">Ez a Vatikáni Zsinat kijelenti, hogy az emberi személynek joga van a vallásszabadsághoz. E szabadság abban áll, hogy minden embernek mentesnek kell lennie egyesek, társadalmi csoportok vagy bárminemű emberi hatalom kényszerítő hatásától, mégpedig úgy, hogy a vallás tekintetében senki se legyen kénytelen lelkiismerete ellen cselekedni, s ne is akadályozzák abban, hogy &#8212; jogos határok közt &#8212; magánéletében vagy nyilvánosan, egymagában vagy közösségben lelkiismerete szerint cselekedjék. Kijelenti továbbá, hogy a vallásszabadság valójában az emberi személy méltóságán alapszik, amint ez a méltóság mind az Isten kinyilatkoztatott szavából, mind magából az emberi értelemből megismerhető. Az emberi személy e jogát a vallásszabadsághoz a társadalom jogrendjében úgy kell elismerni, hogy polgári joggá váljon.</span></p></blockquote>
<p style="text-align: justify;">Első pillanatra ellentmondás látszik az Egyház előző tanítása és a <em>Dignitatis Humanae </em>között. Ez alapján egyesek kijelentik, hogy a katolikus tanfejlődésnek nagyobb általánosságban is tulajdonsága az, hogy a fejlődés előrehaladtával a régi tanítás és a jelenlegi tanítás között még ellentmondásban is megnyilvánuló szakadás lehet. Mások, így például <a href="https://en.wikipedia.org/wiki/Martin_Rhonheimer">Martin Rhonheimer</a>, nem látnak szakadást a Szentírásból és az apostoli hagyományból származó alapelvek szempontjából. Rohnheimer szerint az állam funkciója, az állam és Egyház viszonya változott meg, és ennek helyes felfogása egy fejlődés eredménye, amely fejlődésnek fontos állomása a <em>Dignitatis Humanae, </em>amely kijavítja az Egyház korábbi (például a 19. század pápáinak) tanítását, amely a társadalom és az állam fejlődésnek egy meghaladott modelljét vette figyelembe. Vannak azonban, akik szerint az államról, az állam és Egyház viszonyáról szóló tanításon belül sem található szakadás. A <em>Dignitatis Humanae </em>fő témája nem ez, hanem az embernek méltóságából adódó szabadsága a világi állammal szemben. Ennek az álláspontnak a kidolgozója Thomas Pink<em> </em>angol filozófus. Az ezzel kapcsolatban kibontakozó vitáról jó áttekintést ad a <a href="http://rorate-caeli.blogspot.com/2015/01/discussing-or-ignoring-thomas-pinks.html"><em>Rorate Caeli</em> blog bejegyzése</a>.</p>
<p style="text-align: justify;">A viták hátterében az a kérdés is meghúzódhat, hogy az állam mennyiben tekinthető a katolikus erkölcstan, filozófia olyan fogalmának, amelynek van olyan tartalma is, amelyet a fejlődés nem érint. Ez a kérdés abból a szempontból is fontos, mert az erre adott válasz segít eldönteni, hogy az állami berendezkedés utolsó évszázadokban bekövetkezett fejlődése minden szempontból helyes-e. Valószínű, hogy a 2. Vatikáni Zsinat atyáinak, szakértőinek jelentős (nagyobb?) része sok szempontból helyesnek tekintette ezt a fejlődést. Közöttük meg kell említeni <a href="https://en.wikipedia.org/wiki/John_Courtney_Murray">John Courtney Murray</a> jezsuita teológust, aki elsősorban az Egyesült Államokból érkező püspökök támogatását élvezte. Ők az amerikai államot olyan mintának tekintették, amely esetében a vallásszabadság alkotmányos jogának érvényesülése mintaszerű. Mégis, a vallásszabadságról és az Egyház és a modern világ viszonyáról (<em>Gaudium et spes</em> lekipásztori konstitució) szóló dokumentumokon jobban látszik <a href="https://hu.wikipedia.org/wiki/Jacques_Maritain">Jacques Maritain</a> hatása. Maritain meghaladottnak látja az állam és az Egyház közti kapcsolat középkori felfogását, amely szerint a „szent császárság” és a királyok eszközök voltak az Egyház lelki céljainak megvalósításában. Az Egyház és az állam kapcsolatát leíró három elvet azonban örök érvényűnek tekintette, de ezek az elvek a különböző korok feltételeinek és lehetőségeinek megfelelően nem ugyanúgy, de nem is teljesen eltérő módon, hanem <a href="https://www.matthaios.hu/az-istenrol-valo-beszed-az-analogia/">analóg módon</a> érvényesülnek. A tomista Maritain tehát a tomista filozófia által intenzíven használt analógia fogalmát alkalmazta az Egyház és az állam viszonyára. Az analógiát az egyértelműséggel helyettesítő maradi nem tud elszakadni a régi formáktól, az analógiát gyengítő progresszista pedig nem lát folytonosságot. Maritain három alapelve: (1) az Egyház szabadsága; (2) az Egyház lelki küldetésének felsőbbsége az ideig való, világi célokra irányuló állammal szemben; (3) az Egyház és állam közti szükséges együttműködés. Korunkban az Egyház szabadságát a modern állam által biztosított vallásszabadság keretei között kell biztosítani. Az Egyház lelki céljainak elsőbbsége és az együttműködés pedig nem állami intézkedéseken keresztül valósul meg, hanem a katolikus állampolgárokon keresztül, akik egyszerre tagjai az Egyháznak és polgárai az államnak. A lelki célok elsőbbsége tehát nem az állam hatalmának eszközkénti használatával, hanem a szabad lelkiismereten, a meggyőződésen és meggyőzésen keresztül érvényesül. Az együttműködésnek fontos területei például a nevelés, a szociális tevékenység.</p>
<p style="text-align: justify;">Maritain személyesen nem vett részt a zsinat munkájában, mégis tomista alapokra épülő politikai filozófiája nagy hatást gyakorolt a <em>Gaudium et spes </em>és a <em>Dignitatis Humanae  </em>dokumentumokra. Maritain a huszadik századi katolikus szellemi élet legjelentősebbjei közé tartozik, politikai nézetei befolyásolhatták az Európa háború utáni ujjáépítésében döntő szerepet játszó kereszténydemokrata politikusokat is (Robert Schuman a barátja volt). Felmerül azonban a kérdés, hogy a fenti három alapelvnél több nem mondható-e az állam és az Egyház közti kapcsolatról. Az Egyház hagyománya ennél többet mond, az államnak és az Egyháznak olyan szétválasztása, ami az újabb korban történt, nem feltétlenül a legjobb megoldás. Ez a kijelentés nem azt jelenti, hogy az állameszmének a fejlődését nem kell ténynek tekinteni és nem kell ezt figyelembe venni, hanem azt, hogy ezt olyan fejlődésnek is lehet tekinteni, amely nem minden szempontból jó. Enélkül a 19. századi pápák (Boldog IX. Piusz, XIII. Leó) Egyház és állam kapcsolatáról szóló tanítását tévedésnek kellene tekintenünk. Thomas Pink az egyházi, teológiai hagyomány alapján rámutat arra, hogy a <em>Dignitatis Humanae </em>kijelentései tulajdonképpen ennek a hagyománynak a következményei. A dokumentum szövege maga említi, hogy „a Szent Zsinat e vallásszabadságról tárgyalva ki akarja bontakoztatni az újabbkori pápák tanítását az emberi személy sérthetetlen jogairól és a társadalom jogrendjéről” (1). Az egyik következő bejegyzésben arról lesz szó, hogy a <em>Dignitatis Huamane</em> tanítása miért tekinthető például a 19. századi pápák tanítása következményének.</p>
<p style="text-align: justify;"></div>
    </div>
    
    <div class="article">
        <div class="title">Szentírás és krisztológia</div>
        <div class="categories">krisztológia</div>
        <div class="summary">A megtestesülés és a megváltás titka a kereszténység központja. A liturgikus év két legnagyobb ünnepe, a karácsony és a húsvét ezeknek a titkoknak az ünneplése. A megtestesülés és a megváltás titka szorosan összefüggnek egymással, mert a megváltás művét az a &#8230; <a href="https://www.matthaios.hu/szentiras-es-krisztologia/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A megtestesülés és a megváltás titka a kereszténység központja. A liturgikus év két legnagyobb ünnepe, a karácsony és a húsvét ezeknek a titkoknak az ünneplése. A megtestesülés és a megváltás titka szorosan összefüggnek egymással, mert a megváltás művét az a személy vitte végbe, aki Isten és ember. Isten úgy határozott, hogy a megváltás  emberi cselekedetek által valósuljon meg, de ezek a cselekedetek annak a személynek a cselekedetei, aki az Atya Fia, aki Isten, és ezért ezek végtelen értékű cselekedetek.</p>
<p style="text-align: justify;"><a href="https://en.wikipedia.org/wiki/Adolf_von_Harnack">Adolf Harnack</a>, német luteránus teológus szerint azonban a megtestesülés és a megváltás tanítása, ahogyan azzal találkozunk, nem szentírási eredetű, ezek a kereszténységre ható hellenista világ eszméiből szivárogtak be a kereszténységbe. Elméletének fenntartása érdekében már magát a Szentírást is meg kellett „cenzúráznia”, például el kellett utasítania Szent János evangéliumának első fejezetét.  Harnack hatása máig is érvényesülő hatás, még akkor is, ha nem minden vonatkozásban követik őt. Ennek eredményeként szembeállítják a Szentírást az első egyetemes zsinatok szentháromságtani és krisztológiai dogmáival és az ezeket követő skolasztikus krisztológiával.</p>
<p style="text-align: justify;">Valójában azonban a Szentírástól az első egyetemes zsinatokig, a skolasztikus krisztológiáig egyenes és folytonos út vezet. Ez az út a kibontakozás és az elmélyülő megértés útja. (A dogmafejlődéssel több régebbi bejegyzés is foglalkozott: <a href="https://www.matthaios.hu/nehany-gondolat-a-dogmafejlodesrol/">itt</a>, <a href="https://www.matthaios.hu/a-hitletetemeny-es-a-dogmak/">itt</a> és <a href="https://www.matthaios.hu/nehany-gondolat-a-teologiarol-es-a-dogmakrol/">itt</a>.) A Szentírás (és az Apostoli Hagyomány) a kiinduló forrás. Ennek a megértésére való törekvés vezet a dogmákhoz, a krisztológiához, majd ezek fényében olvashatjuk ismét a Szentírást. Ezáltal a megértés újabb szintjei tárulnak fel, és a kinyilatkoztatás megértésének kezdetektől napjainkig tartó folyamata így halad előre. Így valóban létrejön egy „hermeneutikai kör”, ez azonban nem az irodalmi és művészeti alkotások megértésének a folyamata, hanem Isten emberiségnek adott kimeríthetetlen kinyilatkoztatásának a megértésében való folyamatos, törések nélküli növekedés. Ha azonban a történeti-kritikai módszert tekintik a Szentírás megértése kizárólagos eszközének, akkor eltorzítják az Írás igazi értelmét. Ezzel a megértés folyamatát szinte „rövidre zárják”, a teológiából csak egy „humán tudomány” lesz. Jézus az Isten Fia, a megtestesült Ige így válik „Róma-ellenes forradalmárrá” vagy „mindent jóváhagyó szelíd moralistává” (XVI. Benedek szavai a Názáreti Jézus című három kötetes könyvének bevezetéséből).</p>
<p style="text-align: justify;">A történeti-kritikai módszer az adott könyv adott részének történelmi, irodalmi hátterét felderítve próbálja kideríteni, hogy a szerző, a szerzők mit akartak a szövegben mondani. XVI. Benedek már említett könyvének előszavában ennek az (egyébként nélkülözhetetlen) módszernek négy hiányosságát említi meg, utalva arra, hogy a módszernek nyitottnak kell lennie az értelemezés olyan lényegi kiegészítései felé, amelyek  az Írásokat a maguk teljes egységében nézik, ezeket Isten Népe közösségében keletkezett írásoknak, az isteni kinyilatkoztatást hordozójának  tekintik. Ezek a hiányosságok: (1) a történeti-kritikai módszer lényegét tekintve csak a történelmi kutatás által megragadható múltra vonatkozik; (2) ez a módszer a Szentírás szavára, mint emberi szóra vonatkozik; (3)  a módszer ugyan megállapíthat valamilyen történeti kapcsolatot a Szentírás egyes könyvei között, de nem tudja feltárni a Szentírásnak, Isten szavának belső egységét; (4) a tudományos-történeti megközelítés ugyan vezethet nagy valószínűségű kijelentésekhez, de (ezek saját szavaim) a történészt támogató igazi műszer, az időgép nem létezik, ezért nem zárható ki eleve a történelmi valóságból az sem, hogy a mai ember számára valószínűtlennek tűnő események megtörténtek.</p>
<p style="text-align: justify;">A történeti-kritikai szempont nélkülözhetetlen, mert Isten kinyilatkoztatása a történelemben bontakozott ki. XVI. Benedek azonban a Szentírással kapcsolatban három alanyról beszél (16. o.):</p>
<blockquote><p><span style="font-size: medium;">Először is itt van az egyes szerző vagy szerzők csoportja, amelynek az adott írást köszönhetjük. Ám ezek a szerzők nem önálló írók a szó modern értelmében, hanem Isten Népének közös történelmi alanyához tartoznak, amelyből kiindulva és amelyhez szólnak, és amely eképpen valójában az írások szerzője, a szó mélyebb értelmében. Ám ez a nép sem önmagában áll, hanem tudja, hogy maga az Isten vezeti és Isten szólítja meg, aki – az emberek által és az emberek adottságain keresztül – az emberi szavak legmélyén beszél.</span></p></blockquote>
<p style="text-align: justify;">XVI. Benedek Jézusról szóló trilógiája Jézus alakját és üzenetét az általa felvázolt exegétikai alapelvek szerint mutatja be, megvilágítva, hogy az egyedül értelmes Jézus-kép végül is az Egyház krisztológiai tanításának a Jézus képe. Efelé a kép felé vezet a történeti-kritikai módszer is, ha hajlandóak vagyunk tudomásul venni ennek korlátait, homályát, bizonytalanságait és a Szentírást egy olyan egységnek tekintjük, amelyben Isten Szava szól hozzánk.</p>
<p style="text-align: justify;">A hagyományos krisztológiával foglalkozó teológus tehát nem fordul el a Szentírástól, hiszen a krisztológia ebből indul ki, ehhez tér vissza, ezt akarja megérteni. Azt is mondhatnánk, hogy ez filozófiai fogalmakat felhasználó, tágabb értelemben vett exegézis, amely sokszor a téves értelmezések kizárása által fogalmazódik meg.</p>
<p style="text-align: justify;">Thomas Joseph White domonkos teológus használja a „szentírási ontológia” kifejezést a krisztológia szentírási alapjaival kapcsolatban (Thomas Joseph White: The Incarnate Lord, The Catholic University of America Press, 2015, 8 o.). A kifejezés arra utal, hogy a Szentírás Jézus Krisztussal kapcsolatban olyan alapvető gondolatokat tartalmaz, amelyeknek ontológiai tartalma van, és amelyek kiindulópontjai a krisztológiai dogmáknak és a későbbi skolasztikus krisztológiának. Könyvében négy ilyen központi gondolatot emel ki:</p>
<ol style="text-align: justify;">
<li>Jézus Krisztus preexisztenciája és teremtői tevékenysége. Az Szentírásban ismételten utalás van arra, hogy Jézus Krisztus személyében már emberi létezése előtt is létezett. Így például a kolosszeiekhez írt levélben olvashatjuk, hogy Jézus Krisztus mindenek előtt van és minden általa teremtetett (Kol 1, 15-20).</li>
<li>Jézus Krisztust a gyakran Istennek kijáró „Úr” néven nevezik.</li>
<li>A Szentírás Jézus Krisztussal kapcsolatban beszél „emberi formájáról”, arról például, hogy a szolga alakját vette fel (Fil 2, 6-7).</li>
<li>A teológia által tárgyalt tulajdonságok kicserélhetőségére (communicatio idiomatum) a Szentírásban több példát találhatunk. A teológia szerint lehetséges, hogy Jézus Krisztusról, mint személyről állítsunk csak Istenre és csak emberre jellemző tulajdonságokat. A Szentírásban több példát is találunk erre a gyakorlatra, így az első korintusiakhoz írt levél 2. fejezetében a dicsőség Urának keresztre feszítéséről van szó (1Kor 2, 8).</li>
</ol>
<p style="text-align: justify;">A fenti, alapvető szentírási gondolatok együttes értelmezése törés és szakadás nélkül vezet el a személyes egység (unio hypostatica) <a href="https://hu.wikipedia.org/wiki/Khalkédóni_zsinat">kalcedóni zsinat</a> által megfogalmazott dogmájához, amely szerint Jézus Krisztusnak isteni és emberi természete van, amelyek egymással nem keveredve alkotnak egységet az Ige egyetlen személyében. A skolasztikus krisztológia ebből az alapelvből kiindulva foglalkozik azzal, hogy mit jelent ez az egység Jézussal, az emberrel kapcsolatban, mit jelent ez megváltásunk, megváltásunk eseményei szempontjából. Ez a szellemi erőfeszítés, spekulatív teológia azonban a Szentírás megértésének van alárendelve, erre, mint célra irányul.</p></div>
    </div>
    
    <div class="article">
        <div class="title">A vallás szabadsága. 2. rész</div>
        <div class="categories">erkölcstan</div>
        <div class="summary">Az egyik előző bejegyzésben foglalkoztunk a 2. Vatikáni Zsinat Dignitatis Humane kezdetű, vallásszabadságról szóló nyilatkozatával. A nyilatkozat szerint a vallás szabad megválasztása és gyakorlása (közösségben is) olyan, az ember méltóságából származó jog, amelyet emberi hatalom csak abban az esetben korlátozhat, &#8230; <a href="https://www.matthaios.hu/a-vallas-szabadsaga-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-vallas-szabadsaga-1-resz/">egyik előző bejegyzésben</a> foglalkoztunk a 2. Vatikáni Zsinat <a href="http://uj.katolikus.hu/konyvtar.php?h=13"><em>Dignitatis Humane</em></a> kezdetű, vallásszabadságról szóló nyilatkozatával. A nyilatkozat szerint a vallás szabad megválasztása és gyakorlása (közösségben is) olyan, az ember méltóságából származó jog, amelyet emberi hatalom csak abban az esetben korlátozhat, ha ez valamilyen szempontból a közrendet veszélyezteti. Ebben a kijelentésben egyesek az Egyház régi tanításával való szakítást látnak. Az értelmezők ezen csoportja az ehhez hasonló „újításokban” látja a 2. Vatikáni Zsinat jelentőségét, mások szerint viszont ez a szakítás elegendő indokul szolgál a zsinati utáni egyháztól való eltávolodásra. A <a href="https://hu.wikipedia.org/wiki/Marcel_Lefebvre">Lefebvre</a> érseket követő Szent X. Piusz Papi Társaság (<a href="http://fsspx.org">FSSPX</a>) eltávolodásának egyik (de nem kizárólagos) oka éppen a <a href="http://fsspx.org/en/religious-liberty">vallás szabadságának kérdése</a> volt.</p>
<p style="text-align: justify;">A vallás szabadságának kérdése valójában elválaszthatatlan az Egyház és állam közötti viszony kérdésétől. A <em>Dignitatis Humanae </em>nyilatkozat azonban ezt mégis lényegében véve enélkül tárgyalja. A világi szféra, az állam valamilyen autonómiájának elismerése tulajdonképpen következménye a természetes és természetfölötti rend közötti különbségnek. A természetes rend az embernek a teremtésben adott természetére épül. A természetfölötti rend azonban Jézus Krisztus megváltása által megvalósított kegyelmi rend. A természetes rendhez természetes eszközökkel megvalósítható célok tartoznak, a természetfölötti rend végső célja azonban Isten üdvösségben megvalósuló színről-színre látása. Az állam természete szerint a természetes rendbe tartozik, ennek célja a természetes rendhez tartozó közjó megvalósítása. Az államnak a természetfölötti rendben megvalósuló megfelelője az Egyház, amelynek célja tagjainak az üdvösségre vezetése. Az Egyház és az állam különböznek egymástól, ezek összemosása nem lehetséges. A teokratikus állam, tőle különböző Egyház nélkül nem keresztény elképzelés. Az Egyház és az állam tehát bizonyos autonómiával rendelkeznek egymással szemben. Ennek az autonómiának kifejezése az, hogy mindkettő tökéletes társaság (societas perfecta). A tökéletes társaság fogalmát Schütz Antal dogmatikája következőképpen határozza meg: „tökéletes az a társaság, melynek önálló, semmiféle más társasággal nem közös a célja, és e cél megvalósítására elégséges, más közületektől független eszközei vannak” (2. kötet 140. o.). A család, a faluközösség nem tökéletes társaság, mert ezek az államba épülnek be, az állam támogatására szorulnak. A globalizáció, integráció következtében néha már felmerül az a kérdés is, hogy ma az állam maga mennyire tekinthető tökéletes társaságnak, de ettől a következőkben eltekintünk. Tehát van két tökéletes társaság, mindegyik a maga autonómiájával, de ezek között valamilyen kapcsolatnak kell lennie, hiszen az Egyház tagjai egyben valamely állam polgárai is.</p>
<p style="text-align: justify;">Ez a kapcsolat azonban nem szimmetrikus olyan értelemben, amilyen értelemben két ország, két tökéletes társaság kapcsolata (legalább is elvben) szimmetrikus. A szimmetrikus kapcsolatot az országok esetében az teszi lehetővé, hogy az országok, mint tökéletes társaságok területi alapon szerveződnek és két ország egymástól területileg elkülönül. Az Egyház küldetése azonban az egész világra szól, az országokra jellemző történeti és területi megszorítások nélkül. Az Egyháznak, mint tökéletes társaságnak minden megkeresztelt tagja, még akkor is ha ő nem keresztségének megfelelően él. Az államok, országok feladata a közjó biztosítása a földi élethez szükséges, ideiglenes javak szempontjából. Az Egyház feladata viszont tagjai természetfölötti javának, az örök üdvösségnek előmozdítása. Minthogy a földi javak az örök jóhoz, az üdvösséghez úgy viszonyulnak, mint eszközök a célhoz, ezért az Egyház valamilyen értelemben az állam fölött van. Az Egyháznak ez a helyzete azonban nem jelent közvetlen egyházi hatalmat az állam által elrendezendő földi dolgokkal kapcsolatban, inkább csak valamilyen közvetett értelemben vett hatalomról (potestas indirecta) beszélhetünk. Így az Egyház a dolgok rendes menetében nem avatkozhat be az állam ügyeibe, erre csak akkor kerülhet sor, ha az állam valamely intézkedése, törvénye veszélyeztetné alattvalóinak üdvösségét. Ennek a közvetett hatalomnak az az alapja, hogy a földi dolgok fölötti rendelkezés nem kerülhet ellentétbe az üdvösséggel, hiszen ezek az üdvösséghez úgy viszonyulnak, mint eszközök a célhoz.</p>
<p style="text-align: justify;">A fentiekből már következik a <em>Dignitatis Humanae </em>nyilatkozat megállapítása, amely szerint az államnak, mint tisztán természetjogi intézménynek önmagában nincs joga a vallás megválasztásával és gyakorlásával kapcsolatban semmilyen kényszerítő intézkedésre. A nyilatkozat „egyesek, társadalmi csoportok vagy bárminemû emberi hatalom kényszerítő hatásáról” beszél (2). Ezt a kijelentést még az a másik, Egyház által mindig is vallott elv is alátámasztja, amely szerint senkit sem lehet kényszeríteni arra, hogy megkeresztelkedjen és ezáltal az Egyháznak a tagjává váljon. A civil állam vallással kapcsolatos joghatóságának tagadása tehát nem új tanítás, ezt a szempontot megtalálhatjuk például a trienti zsinat utáni jezsuita teológusok, így <a href="https://hu.wikipedia.org/wiki/Bellarmin_Szent_Róbert">Bellarmin Szent Róbert</a> és <a href="https://hu.wikipedia.org/wiki/Francisco_Suárez">Francisco Suarez</a> munkáiban. Thomas Pink angol filozófus hívta fel a figyelmet a nyilatkozat ilyen, az Egyház hagyomás tanításához képest szakadást nem jelentő értelmezésére. (A témával kapcsolatban jó összefoglalást ad Edmund Waldstein cisztercita teológus négy részből álló <a href="http://thejosias.com/2014/12/31/religious-liberty-and-tradition-i/">tanulmánya</a>.) <em><br />
</em></p>
<p style="text-align: justify;">Az Egyháznak joghatósága van minden megkeresztelt ember fölött, de ez a joghatóság nem terjed ki a nem megkereszteltekre. Ez a joghatóság magába foglalja büntetések kiszabását is. Ezek a büntetések nem kizárólag csak lelki értelemben vett büntetések. Az 1983-ban hatályba lépett Egyházi Törvénykönyv például beszél olyan büntetésekről, amelyek megtiltják, hogy valaki valamilyen területen tartózkodjon vagy előírhatják az adott helyen tartózkodás kötelezettségét (1336-7. kánon). Az Egyház azonban semmilyen fizikai kényszerítő erővel nem rendelkezhet, az Egyháznak lényegénél fogva nem lehet karhatalma. Az Egyház és az állam között azonban bizonyos történeti helyzetekben olyan viszony alakult ki, hogy az Egyház kérésére a világi hatalom eszközként használódott az Egyház hiányzó fizikai karhatalmának pótlására. Most nem foglalkozunk azzal a kérdéssel, hogy ez a múltban mennyire volt célszerű vagy egyes esetekben még erkölcsi szempontból is kifogásolható, most csak arról az elvről van szó, amelynek a gyakorlatban való használatáról a <em>Dignitatis Humanae</em> nyilatkozat egyházpolitikai döntésként lemondott. Tehát a nyilatkozat szerint az ember méltóságával nem fér össze az, hogy vallási kérdésekben valamilyen világi hatalom kényszert alkalmazzon. A vallással kapcsolatban csak az Egyháznak van joghatósága és csak a megkereszteltek fölött. Az Egyház azonban egy politikai és nem tanbeli döntéssel lemond arról, hogy ezt a joghatóságát állami segédlettel gyakorolja, illetve felismeri azt, hogy ez a jelenlegi viszonyok között lehetetlen.</p>
<p style="text-align: justify;">Ezt az értelmezést támasztja alá a nyilatkozat története is, amelyet röviden, a már hivatkozott tanulmány alapján ismertetünk. Maga a nyilatkozat egyike a zsinat legtöbb vitát kiváltó dokumentumainak. A 2. Vatikáni Zsinat idejét a világ fejlődésével kapcsolatban bizonyos optimizmus jellemezte. A harmadik birodalom emberi méltóságot semmibevevő, totalitariánus rendszerét a demokratikus rendszerek szövetsége legyőzte és a győzelem után a semmibe vett emberi méltóság jogi, nemzetközi megfogalmazása is előtérbe került. Az Egyház is bizonyos értelemben magáénak érezte ezt a „hullámot”, hiszen az emberi méltóság igazi alapját, az istenképiséget, a természetfölötti hivatást éppen az ő tanítása szolgáltatja. Ez indította a zsinati atyákat a nyilatkozat megfogalmazására. Az ezzel kapcsolatos álláspontok azonban egymástól éppen az Egyház és az állam viszonyának kérdésében különböztek. Az egyik álláspont fő képviselője <a href="https://en.wikipedia.org/wiki/Henri_de_Lubac">Henri de Lubac</a> jezsuita teológus, zsinati szakértő, később bíboros volt. Álláspontja tulajdonképpen a természetes és a természetfölötti rend közti viszonnyal kapcsolatos álláspontjából következett. (Ezzel a témával több régi bejegyzés is foglalkozott, elsőként <a href="https://www.matthaios.hu/a-termeszetes-es-termeszetfolotti/">itt</a>). De Lubac szerint a természetes és természetfeletti rend között kisebb a különbség, mint ahogy azt a hagyományos teológia tanította. Ezért a természetes rendben adott és például az emberi kultúrában megnyilvánuló fejlődés nem szorul olyan mértékben az Egyház „gyámkodására”, ahogyan ezt ezelőtt gondolták, enélkül is képes az Egyház „nemesebbé tenni” a társadalmat, a kultúrát.</p>
<p style="text-align: justify;">John Courtney Murray jezsuita teológus viszont a vallásilag teljesen semleges amerikai modellt támogatva az Egyház természetfölötti célja és az állam természetes célja közti olyan különbségről beszélt, amely a kettő olyan, egymásra való vonatkozás nélküli szétválasztását indokolja, amelyre példa a jól működő amerikai modell. Régebben az Egyesült Államok katolikusainak azt vetették a szemére, hogy az általuk képviselt katolikus felfogás egyáltalán nem illeszkedik az alkotmányhoz, az amerikai élethez. A zsinat előestéjén, 1961-ben választották meg John F. Kennedy-t, az Egyesült Államok első katolikus elnökét, akinek elnöki kampányában maga Murray atya is részt vett.</p>
<p style="text-align: justify;">A harmadik irányzatot a tomista beállítottságú <a href="https://en.wikipedia.org/wiki/Charles_Journet">Charles Journet</a> bíboros képviselte, aki <a href="https://hu.wikipedia.org/wiki/Jacques_Maritain">Jacques Maritain</a> barátja és bizonyos értelemben tanítványa volt. Maritain nem vonta kétségbe az állam Egyháznak való alárendeltségét a természetfölötti célt illetően, de ezt az alárendeltséget szerinte nem jogi keretek között kell megvalósítani, hanem inkább a „fény”, a meggyőzés erejével. Ebben a meggyőzésben kulcsfontosságú szerepet játszanak a katolikus állampolgárok. Az Egyház az államtól így mindössze a szabad működés feltételeit kéri.</p>
<p style="text-align: justify;">Negyedik irányzatként említhetnénk azokat a zsinati atyákat, akik az állam és az Egyház közti viszonnyal kapcsolatban következetesen ragaszkodtak az tanítóhivatal addigi állásfoglalásaihoz. Minthogy az állam és az Egyház közti viszony kérdésében nem lehetett egyetértésre számítani – valószínű Journet bíboros javaslatára, akinek tekintélye lehetett a negyedik csoport körében is  – a nyilatkozat végül is nem foglalkozott az állam és az Egyház közti viszony tanítást érintő kérdéseivel, hanem ehelyett kinyilvánította, hogy a vallásszabadságnak valamilyen emberi csoport, hatalom által erővel történő korlátozása ellentmond az ember méltóságának.</p>
<p style="text-align: justify;">A modern államok általában elutasítanak minden vallási és így a katolikus befolyást is. Felmerül azonban a kérdés, hogy ez vajon egy megkérdőjelezhetetlenül helyes fejlődés eredménye-e vagy pedig ez az állapot egy olyan történelmi adottság, amely nem minden szempontból jó. Sokan hajlamosak a modern állam ezen tulajdonságát a fejlődés helyes eredményének tekinteni. A <em>Dignitatis Humanae</em> nyilatkozat ezzel kapcsolatban tulajdonképpen semmilyen kijelentést nem tesz. Egy mondatban azonban említést tesz arról, hogy lehetséges szorosabb kapcsolat is az állam és az Egyház között: „Ha egy nép különleges körülményeinek figyelembevételével az állam jogrendje valamely vallási közösséget megkülönböztetett elismerésben részesít, ugyanakkor el kell ismernie és tiszteletben kell tartania minden polgár és vallásos közösség vallásszabadsághoz való jogát” (6.). A zsinat idején ez a mondat utalás lehetett az akkori spanyol államra, amelynek törvényei és gyakorlata kiemelt helyet biztosítottak a katolikus vallásnak. Ma ez a mondat inkább egyes közel-keleti iszlám államokra vonatkoztatható, ezek közül néhányban azonban a keresztények jogait lábbal tiporják.</p>
<p style="text-align: justify;">A zsinat óta eltelt évtizedek, különösösen az utolsó évek rávilágítottak az Egyház szabad működésének kérdésére. Az Egyház akkor működhet szabadon, ha meggyőződése, tanítása szerint működhet. Az Egyháznak azonban az a meggyőződése, hogy célja magasabb rendű, mint az állam célja, és így  konfliktus esetén „inkább kell engedelmeskedni Istennek, mint az embereknek&#8221; (ApCsel 5, 29). Az Egyháznak meggyőződése, hogy kötelessége nyilatkozni a természetes erkölcsi törvényeket illetően is. Az erkölcsi rendnek megfelelően működő állam nem hozhat ezzel ellentétes törvényeket, legfeljebb arról lehet szó, hogy valamely törvény valamilyen rosszat eltűr valamilyen nagyobb rossz, a közrendben keletkező zavarok elkerülése érdekében. Az utóbbi évek törvényhozásában azonban előfordult, hogy például abortuszhoz való vagy rendellenes szexuális irányultsághoz tartozó jogot deklaráltak. Így állami törvények előírhatják azt is, hogy katolikus intézményeknek ezen, katolikusok által nyilván nem vállalható törvények szerint működjenek.</p>
<p style="text-align: justify;">Minthogy az Egyház és az állam két autonóm létező, az Egyház szempontjainak a képviselete csak azon tagjain keresztül történhet, akik az államnak is polgárai. Ennek a képviseletnek a formái a történelemben változtak. Volt idő, amikor ez a képviselet a vértanúságot jelentette. Volt olyan idő is, amikor az uralkodók és a társadalom tagjai egyben az Egyház tagjai is voltak, ekkor ez a képviselet kereszténységet támogató törvényekben, sőt még a kereszténység fegyveres védelmében is megmutatkozott. Korunk több nyugati államában az Egyház hű tagjai egyre zsugorodó kisebbséget alkotnak, gyakorlatilag minden politikai képviselet nélkül. Ez a helyzet bizonyos szempontból emlékeztet a vértanúk korára, de a kereszténység nyílt üldözésről még nem lehet beszélni. Amiről inkább szó van, az az európai kereszténység fokozatos visszaszorítása a közéletből, a „társadalmi térből”. Ötven év elteltével megállapíthatjuk, hogy a zsinati atyáknak az emberi fejlődéssel szemben táplált optimizmusa nem igazolódott minden szempontból. A <em>Dignitatis Humanae</em> nyilatkozat tanítása azonban érvényes: a vallás szabad gyakorlásának emberi hatalom általi akadályoztatása ellentmond az ember méltóságának.</p></div>
    </div>
    
    <div class="article">
        <div class="title">Napló: 2016 január</div>
        <div class="categories">KV írások</div>
        <div class="summary">Január 11. A Magyar Kurír katolikus hírportálon jelent meg egy „véleményírás”  „Miképpen mi is kimegyünk az irgalomra szorulókhoz” címmel. Az írás tulajdonképpen a kegyelemtan fontos kérdéseit érinti, de nem megy ezeknek a kérdéseknek a mélyére, a „felületen mozog” és talán &#8230; <a href="https://www.matthaios.hu/naplo-2016-januar/">Folytat&#225;s <span class="meta-nav">&#8594;</span></a></div>
        <div class="content"><p><em>Január 11.</em></p>
<p style="padding-left: 30px;">A Magyar Kurír katolikus hírportálon jelent meg egy „véleményírás”  „<a href="http://www.magyarkurir.hu/hirek/urban-jozsef-mikeppen-mi-is-kimegyunk-az-irgalomra-szorulokhoz">Miképpen mi is kimegyünk az irgalomra szorulókhoz</a>” címmel. Az írás tulajdonképpen a kegyelemtan fontos kérdéseit érinti, de nem megy ezeknek a kérdéseknek a mélyére, a „felületen mozog” és talán ebből következően néhol egyoldalú.</p>
<p style="padding-left: 30px;">Tulajdonképpen a kegyelem és az ezzel való együttműködés kérdéséről van szó. Isten irgalmassága ugyanis a bűnössel szemben a neki adott kegyelem által nyilvánul meg. Isten irgalmassága olyan isteni tulajdonság, amely jelentését csak a teremtett világ vonatkozásában nyeri el. Az irgalmasság Isten üdvözítő tettei által nyilvánul meg, mindenekelőtt az Istentől, az üdvösségétől elszakadt ember sorsának megfordulását eredményezi. Jézus Krisztus megváltása által ismét Isten fiai, az üdvösség várományosai lettünk. Önmagunktól, saját tetteink erejéből ezt képtelenek lennénk elérni, de saját, szabad akaratból fakadó tetteink mégsem hiányozhatnak az irgalmasság kapuján való áthaladásnál, Isten és az üdvösség felé vezető úton. Ezek a tettek önmagukban elégtelenek az úton való haladáshoz, de mégis szükségesek. Ezek a tettek Isten kegyelméből jönnek, válnak olyan tettekké, amelyek az üdvösséghez vezetnek. Különösen fontosak ebből a szempontból az útra való rálépés és az útra való visszatérés tettei: a megtérés és a bűnbánat. Isten irgalma először ezeken keresztül mutatkozik meg életünkben, ezek indítanak el (ismét) a feléje vezető úton. Mi érdemtelenek vagyunk ezekre a kegyelmekre, ezek Isten irgalmas szeretetének az ajándékai. Az irgalom szimbolikus, templomba vezető kapuján való áthaladás az Isten felé vezető úton való elindulást jeleníti meg. A lelki kaput Isten irgalmas szeretetének az ajándékai, a megtérés és a bűnbánat kegyelmei nyitják meg. Isten a megtérés és a bűnbánat kegyelmében felénk jön, megszólít minket, pedig még messze vagyunk az úttól, az útra vezető kaputól. Ez a kegyelem azonban vissza is utasítható és ilyenkor Isten hiába jön elénk, hiába nyitja meg számunkra a kaput, nem akarunk feléje közeledni, a kapun átlépni. Ez azonban nem Isten sikertelenségére utal, Isten megengedi kegyelmének visszautasítását, Ő nem erőszakos, Ő gyengéden szólít. Ez a visszautasítás, amennyiben a halálig tart, az ember totális sikertelensége, kárhozata.</p>
<p style="padding-left: 30px;">A kárhozatnak Isten semmiképpen nem oka. A kárhozatot Isten csak megengedi, ennek csak egyetlen oka van: maga az ember, aki élete végéig visszautasítja Isten irgalmát. Isten irgalma a visszautasítások ellenére sem szűnik meg, Isten ezt ismét és ismét fölajánlja. Ez az ismételt fölajánlás csak akkor szűnik meg, amikor a földi élet véget ér. Tehát az Isten irgalmára való hivatkozás nem teljes, ha ettől valahogyan el vannak távolítva, háttérbe vannak szorítva éppen az irgalom hatásai, a megtérés és a bűnbánat. Az ilyen kapu nem Isten irgalmának kapuja, ez valahova másfelé vezet.</p>
<p><em>Január 9.</em></p>
<p style="padding-left: 30px;">A Magyar Kurír katolikus hírportálon jelent meg egy írás  „<a href="http://www.magyarkurir.hu/hirek/jezus-egy-megtero">Jézus egy megtérő?</a>” címmel. Elolvasva az írást, az a benyomásom, hogy a kérdés teljesen nem válaszolódott meg. „Miért is ne? – kérdezi az írás. A cikk arról beszél, hogy Jézus „azonosult azokkal az emberekkel, akik a vízzel való lemosás után bűnbánattal és megtéréssel akartak kilépni a folyóból”. Az utolsó mondatok így szólnak:</p>
<blockquote><p><span style="font-size: medium;">Nemde tekinthető-e inkább ez a gesztus a hús-vér emberré való megtestesülés (incarnatio) és a teljes önkiüresítés (kenószisz) állomásának? Ebből a szempontból a megkeresztelkedés egyenes folytatása lesz a pusztai megkísértés története.</span></p></blockquote>
<p style="padding-left: 30px;">A fenti mondatot illetően meg szeretném jegyezni, hogy az inkarnációnak a szó szoros értelmében nincsenek állomásai. Ez teljes egészében megtörtént akkor, amikor Mária beleegyezően elfogadta az angyali üzenetet. Ekkor történt meg a lényegi kiüresedés, a lényegi kenószisz is: az Örök Ige felveszi személyébe a véges emberi természetet. Ez a természet pedig az elesett ember szenvedékeny és halál felé haladó természete. Ez a kiüresedés, kenószisz azonban még újabb tartalommal bővül. Aki a megtestesülés következtében emberként a mindenség Királya, a teremtés elsőszülötte, a Messiás, a zsidók királya, Dávid trónjának örököse, ártatlanul halálra ítélve, a bűnösök között, a város szélén hal meg értünk a kereszten.</p>
<p style="padding-left: 30px;">Jézus esetében azonban nem lehet megtérésről beszélni, mert megtérni a bűnből lehet. Jézus „hozzánk hasonlóan mindenben kísértést szenvedett, a bűntől azonban ment maradt” (Zsid 4, 15). Ezért bizony félreérthető Jézusnak a bűnből megtérőkkel való azonosulásáról beszélni. Amiről lehet beszélni, az a bűnösök iránti irgalmas szeretete. Jézus Atyától való küldetésének ez a gyökere, és ezért emberi élete köztünk a megváltó kereszthalálban teljesedett be. Ezért Isten irgalmasságának legnagyobb tette Jézus emberi életén, szenvedésén és halálán keresztül valósult meg. „Krisztus Vére, az irgalmasság folyama”, mondja <a href="http://uj.katolikus.hu/lelkiseg.php?h=38#N43">Krisztus Vérének Litániája</a>.</p>
<p><em>Január 5.</em></p>
<p style="padding-left: 30px;"><em>Lex orandi lex credendi. </em>A sokszor idézett mondás szoros összefüggést állít az Egyház hivatalos imája, istentisztelete és a hittitkok között. Közismert, és sokan panaszkodtak már amiatt, hogy a katolikus (keresztény) emberek hittani ismeretei néha hiányosak. Az okok elemzésébe most ne menjünk bele, csak a liturgia jelentőségére szeretnék rámutatni ebből a szempontból. A katolikusok az Egyházzal leggyakrabban a liturgiában találkoznak. Ez mindig így volt, a hit titkai először a liturgiában tárulnak fel. A liturgia céljára emelt épületek, a templomok, a liturgikus szövegek, a szertartások mozdulatai, a homiliák a hit titkait tárják fel a jelenlévők számára. A liturgiának nem célja rendszeres hittani ismeretek nyújtása, de a liturgia a hit titkainak, üdvösségünk történetének az ünneplése, ezeknek megjelenítése, az ezekben való elmerülés. Talán, mert a hit ismeretének átadása a liturgiában nem kifejezetten kitűzött cél, de a hit misztériumai alkotják azt a közeget, amelyben a liturgia történik, az ismeretek átadásának ez lehet a leghatékonyabb módja. Persze valamilyen bevezető és kísérő katekézisre azért szükség lehet és bizonyos szinten már a rendszerezett ismeretek sem nélkülözhetőek. <a href="http://www.katolikus.hu/szentek/szent40.html">Jeruzsálemi Szent Cirill</a> liturgiával (beavató szentségek: keresztség, bérmálás, Eucharisztia) foglalkozó, misztagógikus katekézisei liturgiatörténeti forrásokká is váltak.</p>
<p style="padding-left: 30px;">A dogmatikus tartalom szempontjából a keleti liturgia szövegeit, szertartásait szokták méltán kiemelni. A nyugati liturgia szövegei is telve vannak dogmatikai tartalommal. Most példaként csak az újévi liturgia (a régi liturgiában karácsony nyolcada, Jézus körülmetélésének ünnepe) egyik (régi) antifónáját említem:</p>
<blockquote><p><span style="font-size: medium;">Csodálatos misztérium nyilvánítattik ki ma: megújúl a természet, Isten ember lett: ami volt, megmaradt, ami nem volt, azt keveredés és megosztás nélkül felvette. [Mirabile mysterium declaratur hodie: innovantur naturae, Deus homo factus est: id quod fuit, permansit, et quod non erat, assumpsit; non commixtionem passus, neque divisionen.]</span></p></blockquote>
<p style="padding-left: 30px;">A kalcedóni zsinat dogmájának tömör megfogalmazása egy antifónában. Az Örök Ige, a második isteni személy, Istennek megmaradva, istenségének sérelme nélkül, a természetek keveredése és megosztása nélkül felvette annak a konkrét embernek a természetét, amely a megtestesülés előtt nem létezett.</p>
<p style="padding-left: 30px;"></div>
    </div>
    
    <div class="article">
        <div class="title">A hatékony és az elégséges kegyelem. 1. rész</div>
        <div class="categories">kegyelemtan</div>
        <div class="summary">Az ember végső célja Isten színről-színre látása, a Szentháromság életében való részesedés. Ennek a célnak az elérése saját erőnkből lehetetlen, ugyanakkor azonban a cél eléréséhez  közreműködésünk, cselekedeteink is szükségesek. A cél felé Isten kegyelme vezet, de az ember szabad akaratból &#8230; <a href="https://www.matthaios.hu/a-hatekony-es-az-elegseges-kegyelem-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az ember végső célja Isten színről-színre látása, a Szentháromság életében való részesedés. Ennek a célnak az elérése saját erőnkből lehetetlen, ugyanakkor azonban a cél eléréséhez  közreműködésünk, cselekedeteink is szükségesek. A cél felé Isten kegyelme vezet, de az ember szabad akaratból fakadó döntései és cselekedetei nélkülözhetetlenek ezen az úton. Ez a kettősség, Isten kegyelmének és az ember szabad akaratú közreműködésének egyaránt szükséges volta kérdéseket vet fel. A nyugati egyház teológiáját a keresztény ókortól kezdve foglalkoztatják ezek a kérdések. Két nagy eretnekség, a pelagianizmus és a protestantizmus adott helytelen válaszokat erre a kérdésre. Leegyszerűsítve azt mondhatjuk, hogy a pelagianizmus tagadta Isten kegyelmének, a protestantizmus pedig a szabad akaratból fakadó cselekedetek szükségességét. Az álláspontoknak azonban különböző változatai, árnyalatai vannak a két nagy irányzaton belül. A keleti kereszténység kevésbé volt érzékeny ezekre a kérdésekre, a nyugati keresztény dogmafejlődésnek és teológiának azonban ezek fontos területeivé váltak. Azt lehet mondani, hogy Szent Ágostontól kezdve szinte napjainkig aktuális ez a téma. Ez a téma foglalkoztatta a nagy középkori skolasztikusokat, így Aquinói Szent Tamást is. Ez Luther Márton teológiai „reformjának<strong>” </strong>is központi gondolata, itt a pelagianizmussal ellentétben az emberi cselekedetek szükségességét vonták kétségbe. A katolikus tanítást Luther és Kálvin álláspontjaival szemben a trienti zsinat fogalmazta  meg. A trienti zsinat után a tomista és molinista iskolák egymástól eltérő módon (de a katolikus tanításon belül) dolgozták ki a katolikus dogmákat megvilágító teológiai rendszereket.</p>
<p style="text-align: justify;">Már több alkalommal említettük, hogy a hit igazságainak kimeríthetetlensége és felfoghatatlansága sokszor olyan szempontok felmerülése által mutatkozik meg, amelyek a teremtett, emberi környezetben ellentmondásos szempontok. A teológia (és általában az emberi gondolkodás) nem mondhat le az ellentmondás elvéről, amely szerint valami egyszerre, ugyanabból a szempontból nem létezhet is, meg nem is, nem lehet igaz, meg téves is. Ezért a teológiának feladata, hogy megkülönböztesse a szempontokat, megtegye azokat különböztetéseket, amelyeket az ellentmondás elvének következetes alkalmazása tesz szükségessé. A kegyelmet, az üdvösséget ingyen felajánló Isten és az üdvösséghez szükséges emberi cselekedet tényei között ellentét látszik. Ha a kinyilatkoztatástól eltekintünk és csak a természetes rendet nézzük, már akkor is találkozunk ellentétesnek látszó szempontokkal. Egyrészt Isten mint a világ létezésének, működésének egyetemes oka, okságával átfogja a létezés és a történések legapróbb részleteit is, okságának hatása alól semmi sem marad ki. Ugyanakkor a világban működő okok ugyancsak valóságos okok, nem csupán az egyetlen isteni okság működésére adnak alkalmat (okkázionalizmus). Ez a probléma különösen élesen látszik az ember szabad akaraton alapuló cselekedetei esetében. A szabad akarat azt fejezi ki, hogy az ember egyedül oka valaminek, végső fokon minden más ok hatásától mentesen dönt és cselekszik. Hogyan terjedhet ki akkor Isten egyetemes oksága az ember szabad akaratú tevékenységére? Hasonló kérdés vetődik fel a természetfölötti rendben is Istennek nem az egyetemes, hanem természetfölötti okságával kapcsolatban. Isten a közvetlen oka a kegyelemnek, ennek a kegyelemnek azonban szabad akaratú cselekvésekben kell megnyilvánulnia. Legélesebben ezek az ellentétesnek látszó szempontok talán az eleve elrendeléssel, a predestinációval kapcsolatban mutatkoznak meg. Az embert az üdvösségre Isten választja ki. A klasszikus szentírási hely ezzel kapcsolatban Szent Pál gondolatlánca (Rom 8, 28-30):</p>
<blockquote><p><span style="font-size: medium;">Tudjuk azt is, hogy akik Istent szeretik, azoknak minden javukra válik, hiszen ő saját elhatározásából választotta ki őket. Akiket ugyanis eleve ismert, azokat eleve arra rendelte, hogy Fiának képmását öltsék magukra, így lesz ő elsőszülött a sok testvér között. Akiket előre erre rendelt, azokat meg is hívta, akiket meghívott, azokat megigazulttá tette, akiket pedig megigazulttá tett, azokat meg is dicsőítette.</span></p></blockquote>
<p style="text-align: justify;">Az üdvözülés tehát nem egyetemes emberi tulajdonság, hiszen ebben az esetben nem lenne értelme eleve kiválasztásról beszélni. Az üdvösségre való eleve elrendelés, kiválasztottság az Egyház dogmája. Ha azonban az ember kiválaszt valakiket valamire, akkor ebben a választásban az is benne van, hogy azok, akik nem lettek kiválasztva, nem részesülnek ebben a dologban. Az ember végső sorsát illetően azonban csak két eset lehetséges: üdvösség vagy kárhozat. Így merült fel az a gondolat, hogy az isteni üdvösségre való eleve elrendelés maga után vonja azt is, hogy az üdvösségre nem kiválasztottakat Isten eleve a kárhozatra rendelte (kettős predesztináció). A trienti zsinat elitélte Kálvin Jánost, aki ezt az álláspontot képviselte, a zsinat szerint nem lehet a kárhozatra való eleve elrendelésről beszélni. Míg üdvösségünknek közvetlenül oka Isten kiválasztása, addig a kárhozat esetében nem lehet ilyenről beszélni, ennek csak kizárólag az ember lehet az oka. Az Isten általi üdvösségre és kárhozatra való kiválasztás tehát nem olyan értelemben szimmetrikusak, amilyen értelemben szimmetriáról lehetne beszélni emberi döntéseken alapuló kiválasztások esetében. Egy további kérdést vet fel az is, hogy az üdvösségre való kiválasztás dogmája mellett valljuk Isten egyetemes üdvözítő akaratának dogmáját is, amely szerint Isten mindenki üdvösségét akarja.</p>
<p style="text-align: justify;">A fentiekben felvetett kérdések tulajdonképpen a teremtetlen ok, Isten és a teremtett, értelmes, szabad akarattal rendelkező ember együttműködésére vonatkoznak. Ez az együttműködés jelen van a természetes rendben is, ahol Isten egyetemes oksága és az ember szabad akaratú oksága együttesen valósul meg. A természetfölötti rendben már nem Isten egyetemes okságáról van szó, ebben Isten közvetlenül oka üdvösségünknek. Ennek az okságnak hatása az a kegyelem, amelyből fakadó szabad akaratú cselekedeteink az üdvösség felé vezetnek. További részletezés nélkül, ebben a bejegyzésben csak megemlítjük a kegyelemtan alapvető felosztását, amely szerint van állapotjellegű, habituális kegyelem és aktuális, Isten segítségét közvetítő kegyelem. Az előbbiben, a megszentelő kegyelemben a keresztség szentsége részesít, illetve ez a gyónás szentsége által szerezhető vissza. A továbbiakban inkább a kegyelmek második csoportjáról lesz szó, amelyet a magyar teológiai nyelv segítő kegyelemnek is nevez. Isten segítő kegyelme szükséges ahhoz, döntéseink, cselekedeteink az üdvösség felé vezessenek. Segítő kegyelemből fakadó döntések és cselekedetek szükségesek a megszentelő kegyelem állapotába jutáshoz, ezen állapot visszaszerzéséhez, ebben az állapotban való megmaradáshoz. Későbbi bejegyzéseinkben részletesebben foglalkozunk a segítő kegyelem természetével, most csak ezek egyik alapvető felosztására térünk ki, amelyre a bejegyzés címe is utal: van hatékony kegyelem (gratia efficax), és van elégséges kegyelem (gratia sufficiens). Ez a felosztásnak a kegyelem eredményességén alapul, azon, hogy fakad-e ebből olyan döntés, cselekedet, amely elvezet az üdvösséghez. Amint említettük, Isten üdvözítő akarata egyetemes, minden emberre kiterjed, ezért Isten minden embernek megadja azt a kegyelmet, amely elégséges az üdvösséghez. Isten kegyelme azonban csak az üdvösségre kiválasztottakban lesz hatékony kegyelem, azaz olyan kegyelem, amely elvezet az üdvösséghez.</p>
<p style="text-align: justify;">A hatékony és elégséges kegyelem fogalma az Isten és az ember együttműködésének titkához kapcsolódik. Ez a titok fogalmazódik meg a predesztinációs dogmákban is. Ezeknek a felfoghatatlan titkoknak értelmi megközelítését szolgálják ezek a fogalmak, de a titok teljes megértése ezek által sem lehetséges. A trienti zsinat utáni két nagy teológiai iskola, a tomista és a molinista iskola a hatékony és elégséges kegyelem viszonyát próbálta meg tisztázni. Erről a következő bejegyzésekben lesz szó. A két iskola közti különbségek azonban nemcsak kegyelemtani természetűek, gyökerük az egyetemes isteni okság és a szabad akaratú emberi cselekedetek viszonyának eltérő felfogásában van. Erről lesz szó a következő bejegyzésben.</p></div>
    </div>
    
    <div class="article">
        <div class="title">A hatékony és az elégséges kegyelem. 2.rész</div>
        <div class="categories">kegyelemtan</div>
        <div class="summary">Az előző bejegyzésben röviden bemutattuk a kegyelemtan azon kérdéseit, amelyekre a helyes válaszokat ellentétesnek látszó szempontok ellentmondásoktól mentes szintézise által kapjuk meg. Ebben a szintézisben a szempontok egyike sincs a másik szempont tagadása által egyedüli szempontként kezelve. Említettük, hogy egyrészt &#8230; <a href="https://www.matthaios.hu/a-hatekony-es-az-elegseges-kegyelem-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-hatekony-es-az-elegseges-kegyelem-1-resz/">előző bejegyzésben</a> röviden bemutattuk a kegyelemtan azon kérdéseit, amelyekre a helyes válaszokat ellentétesnek látszó szempontok ellentmondásoktól mentes szintézise által kapjuk meg. Ebben a szintézisben a szempontok egyike sincs a másik szempont tagadása által egyedüli szempontként kezelve. Említettük, hogy egyrészt az üdvösség Isten ingyenes ajándéka, másrészt az üdvösséghez a mi szabad akaratból fakadó cselekedeteink is szükségesek. A predestináció, az eleve elrendelés hittitkában ez az ingyenesség azáltal nyilvánul meg, hogy Isten (ingyenesen, érdemek nélkül) kiválaszt az üdvösségre és ez a választása határozott és abszolút beteljesülő választás. Akit ő kiválasztott, az a kiválasztás erejében üdvözül. Isten azonban senkit sem választ ki ilyen módon a kárhozatra. A kárhozatot Isten csak megengedi, de ennek teljes egészében az ember az oka, ezt teljes egészében az ember „érdemli ki”. Az üdvösségre való kiválasztás mellett az is igaz, hogy Isten minden ember üdvösségét akarja, így mindenki megkapja ehhez Isten segítségét, az elégséges segítő kegyelmet. Ugyanakkor ez a kegyelem csak azokban lesz hatékony, akik ténylegesen üdvözülnek, akik kiválasztottak.</p>
<p style="text-align: justify;">A történelem két nagy kegyelemtani eretneksége közül a pelagianizmus tagadta, hogy az üdvösség Isten ingyenes ajándéka, ezt emberi cselekedetek által elérhetőnek, kiérdemelhetőnek tartotta. Luther és Kálvin viszont a szabad akaratú emberi cselekedetek üdvösséghez szükséges voltát tagadták. A két nagy katolikus teológiai rendszer, amelyben az ellentétesnek látszó szempontok egyikét sem zárják ki, az elsősorban domonkosok által képviselt tomista és az elsősorban jezsuiták által képviselt molinista rendszer. A mai teológiában ezek a rendszerek kevésbé hangsúlyozottan vannak jelen, jóllehet a fenti kérdések, problémák ma is problémák, a megoldásuk érdekében kidolgozott rendszerek ma is figyelemreméltóak, ezért nem célszerű ezeket csak valamilyen teológiatörténeti múzeum tárgyainak tekinteni.</p>
<p style="text-align: justify;">A két rendszer megközelítési módja tulajdonképpen nem tisztán kegyelemtani eredetű. Az alapkérdés a filozófiai megközelítés kérdése, amely azonban teljes súlyát és jelentőségét a kegyelemtanban kapja meg. A kérdés gyökere Istennek, mint teremtő és univerzális oknak a szabad akaratú emberrel való együttműködése. Isten teremtő tevékenysége nem merül ki a teremtmények létrehozásában, hanem ez kiterjed a teremtmények létben tartására és a velük való együttműködésre is. Isten létben tartó oksága nélkül a teremtett dolgok visszahullanának a semmibe, de működni sem tudnának Isten nélkül. Az isteni okság kiterjed a teremtmények működésére, tevékenységére, ezek minden mozzanatára, ezek mindenben Istenre mint első okra, mozdulatlan mozdítóra szorulnak. A világunkban történő változásoknak, cselekvéseknek így két oka van: Isten mint elsődleges ok és a cselekvő teremtmény mint másodlagos ok. Mind az isteni ok, mind a teremtményi ok valóságos ok, de az okság módja különböző. Az általunk közvetlenül megtapasztalható okság a teremtményi okság. Az isteni okságot nem tapasztalhatjuk meg ilyen módon, ennek létezéséről a filozófiai reflexió által tudunk, de a kinyilatkoztatás, a Szentírás is utal erre. Így például Szent Pál ezt írja: „Sokfélék a jelek is, de Isten, aki mindenben mindent véghezvisz, ugyanaz” (1 Kor 12, 6). Isten egyetemes oksága alól az értelmes teremtmény, ennek szabad akaratból folyó tevékenysége sem vonható ki. A természetes isteni együttműködés mellett létezik a kegyelemben történő természetfölötti együttműködés is. A természetfölötti együttműködés azonban feltételezi a természetes együttműködést, ezért a természetfölötti együttműködés szempontjából is fontos a természetes együttműködés elmélete.</p>
<p style="text-align: justify;">A természetes isteni együttműködés (concursus Dei naturalis) a tomisták szerint nem két egyenrangú oknak, az elsődleges és másodlagos oknak egyenrangú együttműködése. Jóllehet mind a két ok valóságos ok, az isteni oknak elsőbbsége van a másodlagos okkal szemben. Ez az elsőbbség az elsődleges ok kezdeményező szerepében mutatkozik meg. A tomisták szerint az isteni együttműködést a következő latin kifejezéssel lehet leírni: <em>praemotio physica</em>. A kifejezés magyar fordítása: előzetes fizikai mozdítás. A kifejezés arra utal, hogy Isten mint transzcendens, elsődleges ok a másodlagos ok működését megelőzően mozdítja meg ezt, indítja működésre. Fontos megjegyzés, hogy a „megelőzően” szó nem időbeli elsőbbségre, hanem okozati és feltétel szerinti elsőbbségre utal, hiszen itt egyidejű okságról van szó, pontosabban kifejezve Isten okként való cselekvése nem a mi időnkben van, de ennek hatása egyidejű a másodlagos ok működésével. A klasszikus skolasztikus példa az egyidejű okságra az, amikor valaki egy bot segítségével mozgat egy kavicsot. A bot hatást fejti ki a kavicsra, de ezt a botot mozgató emberrel egyidejűleg teszi, hatását  pedig a botot mozgató ember erejétől kapja. A „fizikai” szó jelzi, hogy itt nem valamilyen belső sugallatról van szó, amelynek vagy lesz eredménye vagy pedig nem. A <em>praemotio physica </em>nem csak valamilyen általános értelemben vett mozdítást jelent, hanem meghatározza a másodlagos ok működésének teljes tartalmát. A másodlagos ok ezt az isteni mozdítást befogadva képes okként működni.</p>
<p style="text-align: justify;">A teremtés oka az isteni értelem és akarat. Az isteni értelem ismeri azokat a lehetőségeket is, amelyek az isteni létben való korlátozott részesedés lehetőségei. Az isteni akarat szabad választása folytán egy ilyen lehetőség létezést kap és Istentől különböző teremtett világként létezik. Isten egyszerűsége miatt a teremtés isteni tette egyetlen, örök, időtől független tett, amely azonos az isteni lényeggel, magával Istennel, de ennek a tettnek az eredménye a dolgok sokasága az időben haladó világban. Ami tehát történik a világban, az isteni döntés következtében történik, a világ történései Isten döntésének megvalósulását jelentik. Ha ezt az oksági rend szempontjából nézzük, akkor azt mondhatjuk, hogy az isteni döntés megvalósulása a konkrét esetekben a <em>praemotio physica</em> által történik, ennek ereje által működnek a másodlagos okok.</p>
<p style="text-align: justify;">A <em>praemotio physica</em> nem külsődleges okként működik. Ez a másodlagos okot létezésének legbelsejében mozdítja meg, ez a mozdítás nem tesz erőszakot a másodlagos ok természetén, hanem ellenkezőleg, ez biztosítja ennek természete szerinti működését. A <em>praemotio physica </em>nem korlátozódik csupán azokra az esetekre, amelyekben a másodlagos ok természetének megfelelően szükségszerűen működik. (Ilyen oksággal általában az ember alatti természetben találkozunk, amikor például a tűz szükségszerűen felmelegíti a fölötte lévő edényben lévő vizet). A „fizikai” szó tehát nem arra utal, hogy ez a mozdítás csak azokra a másodlagos okokra terjed ki, amelyek a fizika tudományának törvényei szerint szükségszerűen hatnak. A „fizikai” szó ugyan tényleg utal valamilyen szükségszerűségre, de ez a szükségszerűség nem a teremtett világban található, belső szükségszerűség, hanem az isteni döntések megvalósulásának elkerülhetetlensége. Ha tehát egy teremtény nem a körülmények által teljesen meghatározottan, hanem szabad akaratából cselekszik, az ilyen cselekedetek sem vonódnak ki a <em>praemotio physica</em> hatása alól, mert ez a cselekvő természetének megfelelően belülről érvényesül, nem változtatva meg a cselekvés szabad jellegét. Az isteni döntés a természetben szükségszerűen bekövetkező események esetében a természeti szükségszerűség által, a szabad döntések esetében pedig a szabad döntések által valósul meg. Az utóbbi esetben azonban a megvalósulás módját teljesen megérteni nem tudjuk, itt a végtelen, transzcendens Isten működéséről van szó. Valójában a <em>praemotio physica</em> esetében a világunkban tapasztalható mozgató, változtató okság analóg értelmű kiterjesztéséről van szó, amelyben ugyan megvan az általunk tapasztalható teremtett oksághoz való hasonlóság, de ezzel a hasonlósággal együtt jár az a végtelen különbség is, amelyre a 4. Lateráni Zsinat (1215) utal: <em>maior dissimilitudo quam similitudo</em>, azaz az összehasonlított dolgok között nagyobb az eltérés, mint a hasonlóság. Ezért a <em>praemotio physica</em> és a szabad akaratú cselekvés viszonyát teljes egészében megérteni nem tudjuk, itt titokról van szó.</p>
<p style="text-align: justify;">A <a href="https://en.wikipedia.org/wiki/Luis_de_Molina">Louis de Molina</a> jezsuita teológus nevével jelzett molinista iskola nem fogadja el, hogy a szabad akaratú cselekedetek esetében van <em>praemotio physica</em>. Molina szerint ebben az esetben nem lehetne szabad akaratból fakadó cselekedetről beszélni, mert a <em>praemotio physica</em> nem fér össze a szabadsággal. Ekkor azonban felmerül a kérdés: hogyan valósul meg Isten uralma, gondviselése, az üdvösségre való kiválasztás, ha a szabad akaratú döntések ki vannak véve Isten egyetemes oksága által megvalósuló döntései alól. Ennek a dilemmának a megoldása érdekében vezették be a <em>scientia media</em>-nak, Isten köztes tudásának a fogalmát. A teológusok az isteni megismeréssel kapcsolatban beszélnek arról az ismeretről, amely egyrészt Istennek saját magáról való ismerete, másrészt a teremtéssel kapcsolatos lehetőségek ismerete. Ez utóbbi annak ismeretét jelenti, hogy Isten milyen lehetséges világokat teremthetett volna. Ezeket az ismereteket a szükségszerűre vonatkozó ismereteknek (scientia necessaria) nevezik, mert ezek az ismeretek nem arra a világra vonatkoznak, amelynek létezése Isten szabad döntésének következménye. A világról szóló ismeretek forrása Isten szabad döntése, mert ez az oka annak, hogy van világ és ez határozza meg azt, hogy milyen ez a világ. Az ismeretnek ezt a területét Isten szabad döntésére utalva szabad ismeretnek (scientia libera) nevezik. Molina szerint az ismeretek ezen két csoportja között van egy harmadik csoport is: a köztes ismeret, a <em>scientia media</em>. Ez az ismeret arra vonatkozik, hogy az értelmes teremtmények egy lehetséges (de nem szükségszerűen megvalósuló) helyzetben hogyan döntenek szabadon. Ezek az ismeretek a jövőben feltételesen megvalósuló eseményekre, a <em>futuribile-</em>kre vonatkoznak. Ilyen <em>futuribile</em> például az, hogy ha István nyer a lottón, villát vesz a Rózsadombon. Két eset lehetséges: István vesz egy villát a Rózsadombon vagy pedig nem vesz, tehát itt jól meghatározható ismeretről van szó. De ilyen <em>futuribile</em> az is, hogy egy konkrét ember, az evangéliumokat olvasva, ennek szelleme által megragadva, megtér. Isten a <em>scientia media</em>-n keresztül ismeri az összes <em>futuribile</em>-t, tehát azt, hogy valaki egy adott helyzetben hogyan dönt, és erre az ismeretre támaszkodva teremti meg a világot, határozza meg ennek történéseit („állítja össze az eseménysorokat”), anélkül, hogy a szabad akaratú döntéseket eleve meghatározná. Ezeket Isten nem határozza meg, de tudja, hogy valaki egy adott helyzetben hogyan dönt. Így lehet Molina szerint üdvösségre való eleve rendelésről, predestinációról beszélni, anélkül, hogy a szabad akaratú cselekedettel kapcsolatban valamilyen előzetes mozdításról, <em>praemotio physica</em>-ról lenne szó. Ezt Isten <em>scientia media</em> alapján végzett „tervezése” helyettesíti, amely úgy „állítja össze” a világot, ennek eseménysorait, hogy akarata, gondviselése, üdvösségre való kiválasztása érvényesüljön. Azt is lehetne mondani, hogy Isten a molinista rendszer szerint a világ eseményeinek, történéseinek szükségszerű és esetleges, szabad okokból álló sorozatát a tervezésben és a teremtésben valamilyen módon bizonyos szükségszerűség  által jellemzett sorozatnak látja a <em>scientia media</em>-ból származó ismeretei alapján, hiszen ezek az egyes feltételek között bekövetkező szabad emberi döntésekről biztos információt adnak, megmondják pontosan, hogy ott és akkor hogyan dönt egy konkrét ember.<em><br />
</em></p>
<p style="text-align: justify;">A fentiekben a tomista és a molinista iskola közti különbségek filozófiai alapjaival foglalkoztunk. A két iskola teljes jelentősége a kegyelemtanban bontakozik ki, ez majd következő bejegyzések témája lesz. A két iskola értékeléséről ezért itt csak röviden foglalkozunk. A tomista iskolát Isten univerzális okságának következetes elfogadása jellemzi. Ebben követi a Szent Ágostonnal kezdődő (tulajdonképpen Szent Pál tanítására támaszkodó), Aquinói Szent Tamás által is képviselt hagyományt. A tomista rendszert legtöbben azért bírálják, mert szerintük az isteni egyetemes okságának tomista felfogása nem ad teret a szabad akarat teljes érvényesülésének. Valójában a szellemi teremtmény szabad akaratú döntése a tomista rendszerben is érintetlenül megmarad, ugyanis a két (elsődleges és másodlagos) ok más síkon működik, a két oksági sor nem keveredik, így az isteni okság nem jelent kényszert a másodlagos ok számára. Az sem felel meg a valóságnak, hogy hiába tesz akármit is a másodlagos ok, ha egyszer Isten döntése már úgyis meghatározta a sorsát (ez Kálvin álláspontja). Az isteni kiválasztás ugyanis nem a mi világunk idejében történő előzetes döntés, amint erről már szó volt, mert a <em>praemotio physica</em> esetében nem időbeli elsőbbségről, hanem okozati, feltétel szerinti elsőbbségről van szó. Az isteni döntés éppen a szabadon döntő ember döntésein keresztül valósul meg.</p>
<p style="text-align: justify;">A molinista rendszernek hiányossága, hogy a szabad döntéseket tulajdonképpen kivonja az általános isteni okság alól. Míg a tomista rendszer szerint a teremtmény ezekben is függ Istentől, addig a molinizmus Isten döntését végső soron ezektől a teremtményi döntésektől teszi függővé. Egy másik nehézsége a rendszernek a <em>scientia media</em> értelmezése. A molinizmus a <em>praemotio physica</em>-t Istennek a <em>scientia media</em>-n alapuló tudásával helyettesíti. Ez alapján dönt Isten a világban lejátszódó „forgatókönyvekről”, amelyek biztosítják például, hogy a kiválasztottak eljussanak az üdvösségre. A <em>scientia media</em> azonban lehetséges világokról, lehetséges forgatókönyvekről szól. Amennyiben egy lehetséges világban megtörténő események az ebben a világban lévő (lehetséges) dolgok természetének szükségszerű következményei, akkor értelmes dolog biztos ismeretekről beszélni még akkor is, ha a világ nem létezik. Az egyszerűség kedvéért képzeljünk el például egy világot, amelynek törvényei körülbelül megegyeznek a mi világunk törvényeivel csak – mondjuk – a gravitációs együttható értéke más. Jóllehet ez a világ nem létezik, mégis meg tudjuk mondani, hogy ha létezne, akkor a szabadon eső testnek mekkora lenne a sebessége az esés ötödik másodpercében. A szabad döntés következtében történő eseménnyel kapcsolatban azonban nem lehet biztos tudásról beszélni éppen a döntés szabadsága miatt. A szabadon döntőnek és konkrét döntési helyzetének léteznie kell, a döntésnek pedig meg kell történnie ahhoz, hogy ismerni lehessen a döntés eredményét. Enélkül legfeljebb csak valószínűségi kijelentéseket lehet tenni. Ha mégis lenne egyáltalán ilyen biztos ismeret, akkor éppen a szabadság kerülne veszélybe, mert ebben az esetben mégis lenne valamilyen „rejtett paraméter”, amely lehetővé teszi a biztos ismeretet. Enélkül pedig a <em>scientia media</em> megalapozás nélküli, érthetetlen. Ehelyett logikusabb abból kiindulni, hogy a szó szoros értelmében vett <em>futuribile</em>-kre vonatkozó biztos tudás elvileg (még Isten számára is) lehetetlen, Istennek a jövő tettekre vonatkozó biztos ismeretének az alapja, az Ő szabad döntése, amely a <em>praemotio physica</em> által teljesül a világban, megőrizve, támogatva a dolgok természetét, az ember szabadságát.</p>
<p style="text-align: justify;">Az eddigiekben nem foglalkoztunk azzal, hogy a szabad döntés eredménye erkölcsileg rossz döntés, bűn is lehet. Sajnos, ez mindennapi tapasztaltunk a világban. Ezzel kapcsolatban azonban felmerülhet a kérdés, hogy a <em>praemotio physica </em>így nem mozgat-e<em> </em>erkölcsileg rossz dolog, a bűn megtételére. Valójában nem erről van szó, mert az emberi cselekedetek erkölcsi rosszasága teljes egészében az így cselekvő embertől származik. Erről a témáról azonban részletesebben egyik következő bejegyzésben lesz szó.</p></div>
    </div>
    
    <div class="article">
        <div class="title">A hatékony és az elégséges kegyelem. 3.rész</div>
        <div class="categories">kegyelemtan</div>
        <div class="summary">Isten az ember számára természetfeletti célt tűzött ki, azaz olyan célt, amelyet saját képességeivel, saját cselekedetei által nem érhet el. Ez a cél Isten közvetlen, boldogító színről-színre látása. A természetfölötti cél kitűzése nem szünteti meg a természetes rendet, az ember &#8230; <a href="https://www.matthaios.hu/a-hatekony-es-az-elegseges-kegyelem-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Isten az ember számára természetfeletti célt tűzött ki, azaz olyan célt, amelyet saját képességeivel, saját cselekedetei által nem érhet el. Ez a cél Isten közvetlen, boldogító színről-színre látása. A természetfölötti cél kitűzése nem szünteti meg a természetes rendet, az ember természetét, az ebből a természetből fakadó lelki képességeket, az értelmet és akaratot. Annak érdekében azonban, hogy az ember természetfeletti célja felé haladjon, rászorul Isten segítségére, természetének és képességeinek, az ezekből fakadó cselekedeteknek a célnak megfelelő felemelésére. A természet felemelése az állapotszerű megszentelő kegyelem által történik, a cselekedetek felemelése pedig az aktuális kegyelem által, amelyet a teológiai nyelv segítő kegyelemnek is nevez. A segítő kegyelem tehát azon cselekedetekre vonatkozik, amelyek a természetfeletti végső cél, az üdvösség felé vezetnek. Isten egyetemes üdvözítő akaratának következtében minden ember megkapja azt a kegyelmet, ami által üdvözülhet, amennyiben együttműködik ezzel a kegyelemmel. Ebben az értelemben beszélhetünk elégséges kegyelemről (gratia sufficiens). Az elutasítás esetén azonban ez a kegyelem nem válik hatékony, üdvözítő kegyelemmé, ilyenről csak az üdvösségre kiválasztottak esetében beszélhetünk. Az ő esetükben a kegyelem hatékony kegyelem (gratia efficax).</p>
<p style="text-align: justify;">A segítő kegyelem és az ember szabad akaratú döntései közti viszony, Isten és ember együttműködésének módja a kegyelemtan központi kérdése. Az <a href="https://www.matthaios.hu/a-hatekony-es-az-elegseges-kegyelem-2-resz/">előző bejegyzésben</a> általában foglalkoztunk azzal, hogy hogyan írható le az Isten és a szabad akaratú ember együttműködése. A tomista megközelítés szerint ez nem két egyenrangú fél együttműködése, Istennek a világra, a gondviselésre, a világ kormányzására és a kiválasztottak üdvösségére vonatkozó döntései a teremtésben a <em>praemotio physica, </em>az előzetes fizikai mozdítás által valósulnak meg. (A „fizikai” szó itt nem a fizika tudományára utal, hanem csak azt fejezi ki, hogy ez a mozdítás nem csak erkölcsi befolyás, hanem olyan hatás, amelynek az eredménye elkerülhetetlenül bekövetkezik.) Az előzetese fizikai mozdítás alól az ember szabad akaratú döntése sem kivétel, ez azonban a mozdított természetének megfelelő mozdítást jelent és így nem szünteti meg az ember természetéből fakadó szabadságát. A molinista megközelítés elutasítja a <em>praemotio physica</em>-t, mint az ember szabadságával összeférhetetlen dolgot. Szerintük az isteni döntések nem ezáltal valósulnak meg. Az isteni döntések megvalósulásának alapja Isten köztes tudása, a <em>scientia media</em>, amelyben Isten a tényleges megvalósulástól függetlenül tudja, hogy a szabad akaratú ember az egyes körülmények között hogyan dönt. A teremtés által ténylegesen megvalósuló világban az emberek olyan helyzetekbe, olyan körülmények közé kerülnek, amelyekben Isten által a <em>scientia media</em>-ban megismert szabad döntéseik összhangban vannak az isteni döntésekkel, az isteni tervvel. A <em>scientia media</em>-val kapcsolatos filozófiai nehézségekről ugyancsak volt szó az előző bejegyzésben.</p>
<p style="text-align: justify;">Ha azt a kérdés tesszük fel, hogy mi is tulajdonképpen a segítő kegyelem, a két nagy kegyelemtani iskola a kérdésre eltérő választ ad. A válaszok tulajdonképpen azt a kérdést érintik, hogy mi a különbség a hatékony és a csak elégséges kegyelem között. A tomista válasz szerint a különbség belső, ontológiai értelemben vett különbség. A kettő azáltal válik el egymástól, hogy mögöttük Istennek két különböző előzetes indítása áll. A <em>praemotio physica</em>-t el nem fogadó molinisták szerint ez a különbség csak külsődleges, ennek forrása csak a kegyelemmel együttműködő vagy azt elutasító emberi döntés.</p>
<p style="text-align: justify;">Mielőtt tovább foglalkoznánk az iskolák álláspontjaival, egy fontos kérdést kell tisztázni. Az aktuális vagy segítő kegyelem Isten ingyenes segítsége, ami szükséges ahhoz, hogy az ember szabad akaratú tette üdvösségre irányuló tett legyen. Az utcán eleső embernek segítségére sietünk és felsegítjük. Mint segítők fizikai hatást fejtünk ki, megfogjuk az elesett karját és fizikai erőnkkel felsegítjük. Az anyagi okok egymásra fizikai kapcsolaton, érintkezésen keresztül hatnak. (A fizika szerint még a távoli kölcsönhatások esetében is beszélhetünk kölcsönhatást közvetítő részecskékről. Az elektromágneses erők esetében ez a foton, a gravitáció esetében  pedig a még mindig csak feltételezett graviton.) A kegyelemmel kapcsolatban nyilván nem beszélhetünk testi érintésről, Isten segítsége lelki érintés által valósul meg. Az elesett embert felsegítő tranziens okként működik, hatása a másik, az elesett emberben valósul meg, aki ezáltal felkel a földről. Tehát a tranziens ok működése hatásában átkerül az okozott változás alanyába. Az okság valamilyen egységbe foglalja az ok működését és az okozatban kifejtett hatást. Az ok, mintegy kilép önmagából és az okozatban működik. Ez abban is megmutatkozhat, hogy az oknak hatása kifejtése érdekében valamilyen ellenhatást kell leküzdenie. Az elesettnek segítséget nyújtónak le kell küzdenie az elesett súlyát, ezzel szemben erőt kell kifejtenie. Az ellenhatásnak van fizikai, mechanikai megfogalmazása is Newton harmadik törvényében, amely szerint minden fizikai erővel szemben fellép egy vele azonos nagyságú, de ellenkező irányú erő. Számunkra azért nehéz az ok működésének és hatásának a megkülönböztetése, mert ezek ugyanazon dolog két oldalának látszanak, az ok és az okozat között bizonyos kölcsönösséget tapasztalunk. Ilyen kölcsönösségről azonban nem lehet szó akkor, amikor az ok Isten, az okozat pedig a teremtett világban van. Isten mint az embert üdvösségre irányuló tettéhez segítő ok nem így működik. Az Ő esetében is az okozat külső, de Istennek mint oknak nem kell kilépnie önmagából, mert nála az oksághoz elegendő az isteni értelemnek és akaratnak aktusa. Amit Isten elgondol és meg akar valósítani, az ennek az elgondolásnak és akaratnak az erejében valósul meg, minden további tevékenység nélül. Így világosan meg lehet különböztetni az isteni ok működését, ami Isten egyszerűsége miatt azonos magával Istennel, a teremtett világban lévő hatásától, jelen esetben az aktuális kegyelemtől, tehát a kegyelem nem azonos Isten üdvözítő akaratával. Istent, Isten üdvözítő akaratát teremtetlen kegyelemnek (gratia increata) is szokták nevezni, szemben a teremtett, szó szoros értelmében vett kegyelemmel (gratia creata).</p>
<p style="text-align: justify;">A molinista álláspont szerint az aktuális kegyelem azonos azokkal a megvilágosodásokkal, jóra való ösztönzésekkel, sugallatokkal, amelyek megelőznek minden megfontolást, döntést. Ezek még a megfontolások és döntések előtt támadnak a lélekben és közvetlenül Isten hozza őket létre. Ha ezeket akaratunk elfogadó döntése követi, akkor ezen döntések által válnak a csak elégséges kegyelemből hatékony kegyelemmé.</p>
<p style="text-align: justify;">A tomisták elutasítják ezt az álláspontot, amely a kegyelmet végső soron egy pszichikai valósággal azonosítja. Szerintük a kegyelem nem azonosítható semmilyen pszichikai valósággal, ez ontológiai értelemben vett mozdítás, amely kiterjed a megfontolást, döntést megelőző pszichikai tényekre, a kegyelemmel együttműködő döntésre, és az ezt követő tettre. A kegyelem valójában <em>praemotio physica supernaturalis</em>, természetfölötti előzetes mozdítás, indítás, amely természetfölötti erőt is ad az ember üdvösségre irányuló tetteinek. Az elégséges és hatékony kegyelem pedig úgy különbözik egymástól, hogy ezekben különböző indításokról, mozdításokról van szó. Az első indítás csak az üdvösségre irányuló döntés feltételéhez, lehetőségéhez vezet el (amit a molinisták a tulajdonképpeni aktuális kegyelemnek tartanak), a második viszont magára a kegyelem elfogadása melletti döntésre mozdít. A második esetben van szó a hatékony kegyelemről, az elégséges kegyelem hatékony kegyelembe való átmenete tehát egy új isteni mozdítás által valósul meg.</p></div>
    </div>
    
    <div class="article">
        <div class="title">Napló: 2016 február</div>
        <div class="categories">egyéb</div>
        <div class="summary">Február 10. Még csak három éve volt. 2013. február 13-án, hamvazószerdán Benedek pápa utolsó nyilvános liturgikus szerepléseként vezette a bűnbánati körmenetet és misét mutatott be. Megkapó a liturgia összeszedettsége és nyugodt méltósága. Isten áldja Benedek nyugalmazott (milyen szokatlan szó ez &#8230; <a href="https://www.matthaios.hu/naplo-2016-februar/">Folytat&#225;s <span class="meta-nav">&#8594;</span></a></div>
        <div class="content"><p><em>Február 10.</em></p>
<p style="padding-left: 30px;">Még csak három éve volt. 2013. február 13-án, hamvazószerdán Benedek pápa utolsó nyilvános liturgikus szerepléseként vezette a <a href="https://www.youtube.com/watch?v=4acrZnidFcA">bűnbánati körmenetet és misét</a> mutatott be. Megkapó a liturgia összeszedettsége és nyugodt méltósága. Isten áldja Benedek nyugalmazott (milyen szokatlan szó ez ebben a környezetben) pápánkat!</p>
<p style="padding-left: 30px;"></div>
    </div>
    
    <div class="article">
        <div class="title">Az erkölcsi jó. 1.rész</div>
        <div class="categories">erkölcstan</div>
        <div class="summary">Az egyik előző, elégséges és hatékony kegyelemről szóló bejegyzésben említettük, hogy az általános isteni okság miatt Isten oka azoknak a cselekedeteknek is, amelyek bűnös cselekedetek. Lehet-e ezért azt mondani, hogy Isten oka a bűnnek, a legnagyobb rossznak, az erkölcsi rossznak? &#8230; <a href="https://www.matthaios.hu/az-erkolcsi-jo-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az egyik előző, elégséges és hatékony kegyelemről szóló bejegyzésben említettük, hogy az általános isteni okság miatt Isten oka azoknak a cselekedeteknek is, amelyek bűnös cselekedetek. Lehet-e ezért azt mondani, hogy Isten oka a bűnnek, a legnagyobb rossznak, az erkölcsi rossznak? A kérdésre a válasz egyértelmű. Isten, aki a végtelen Jóság és Szentség, nem lehet létesítő oka az erkölcsi rossznak. Az a kérdés azonban továbbra is megmarad, hogy akkor mi a viszony a bűnös cselekedet és a cselekedet bűnössége között, hiszen a cselekedet valóság, létező és ilyen értelemben Isten egyetemes oksága alá esik. A következő bejegyzésekben ezzel a témával foglalkozunk, de már előre megjegyezhetjük, hogy annak ellenére, hogy a bűnös cselekedet létezik, ennek bűnös volta mégis valamilyen értelemben nem-létezés. Ez a nem-létezés azonban nem a nem-létezésnek az a fajtája, amellyel a véges, korlátos létezés esetében általában találkozunk. A teremtett létezőből bizonyos dolgok hiányozhatnak, így például az elefántnak nincs szárnya és így nem tud repülni. Az erkölcsi rossz, a bűn, sőt általában a rossz nem ilyen hiányra utal, hanem olyannak a hiányára, amelynek nem szabad lenne hiányoznia. Az elefánt esetében például az ormány hiánya nem egyszerűen valamilyen létezés hiánya, itt olyasmi hiányzik, aminek az elefánt esetében meg kellene lennie. Az ilyen hiányt jelzi a latin <em>privatio</em> (megfosztottság) szó.</p>
<p style="text-align: justify;">Annak érdekében azonban, hogy megkeressük az erkölcsi rossz esetében ennek a hiánynak helyét, azaz megpróbáljuk meghatározni, hogy mi is hiányzik, előszőr magának a jónak metafizikai fogalmával kell foglalkoznunk, mert ahogyan a nem-létről, a semmiről sem tudunk értelmesen beszélni a létezés nélkül, az erkölcsi rosszról is csak mint a jóhoz viszonyított fogalomról beszélhetünk.</p>
<p style="text-align: justify;">Először általában véve a jóról lesz szó, az erkölcsi értelemben vett jó ugyanis ennek különleges esete. A tomista erkölcstanra jellemző a filozófiai, metafizikai megalapozottság. A tomista filozófia szerint a jó ugyanaz, mint maga a létezés. A jó, a <em>bonum</em> nem jelenti a létezők egy különleges osztályát, a jó dolgok, a jó létezők osztályát, amely mellet még ott van a rossz dolgok, a rossz létezők osztálya. A jó úgynevezett transzcendentálé, a jó fogalma éppúgy vonatkozik minden létezőre, mint magának a létezésnek a fogalma. A jó átjárja a teljes létezést, ennek minden részletét és mozzanatát. A jó önmagában véve nem ad semmit a létezéshez, de utal ennek arra a szempontjára, amely szerint a létező dolog valamilyen törekvés, vágy tárgya lehet. A jó fogalma így hasonlít az igaz, a <em>verum</em> fogalmához, amely önmagában ugyancsak nem ad semmit a létezéshez, de utal arra, hogy a létezés valamilyen szellemi megismerés tárgya lehet. A skolasztikus filozófia <a href="https://en.wikipedia.org/wiki/Transcendentals">transzcendentáléknak</a> nevezte azokat a fogalmakat, amelyek tartalmilag egybeesnek a létezés fogalmával, de ezt a fogalmat valamilyen szempontból nézik. A transzcendentálék tehát magához a létezéshez tartalmilag semmit sem adnak hozzá, az emberi megismerésben mégis különbség van ezek között, mert a létezés olyan szempontjaira utalnak, amelyet a létezés fogalma véges értelmünk számára önmagában nem fejez ki. Tartalmilag nézve a „létezik” és a „jó” állítmánya felcserélhető, a skolasztikus mondás szerint: <em>ens et bonum (verum) convertuntur</em>.</p>
<p style="text-align: justify;">A fentiekkel kapcsolatban azonban felmerül egy kérdés: ha azt állítjuk, hogy minden létezés jó, akkor például mi a jó egy kórokozó baktériumban, ami kétségtelenül létezik. Annak érdekében, hogy erre a kérdésre válaszolhassunk, részletesebben kell foglalkoznunk azzal a szemponttal, amely a jó esetében megismerésünk szintjén (de csak ezen a szinten) hozzáad valamit a létezés általános fogalmához. A jó Arisztotelész szerint az, amire vágyódnak. A szellemi teremtmény két alapvető képessége közül az értelem a megismerhetőre, az igazra irányul, az akaratban pedig a megismertben lévő jó iránt vágy ébred, amely vágy arra mozdítja az embert, hogy a jó felé törekedjen, ezt elérni, megszerezni igyekezzék, a jó elérése pedig örömet, boldogságot eredményez. A boldogság utáni vágy az emberi akarat legalapvetőbb vágya, minden döntésünk és cselekedetünk mögött ez van. Ez ellen lehetetlen cselekedni, még a legreménytelenebb cselekedetek mögött is ez van. A valamire való törekvés azonban nemcsak az embert, hanem az egész teremtett világot jellemzi. Ere a törekvésre utal a skolasztikus szentencia: <em>omne agens agit propter finem, </em>azaz minden cselekvő valamilyen cél miatt cselekszik, valamilyen cél megvalósítására törekszik. (Egy <a href="https://www.matthaios.hu/teleologia-es-fejlodes/">régebbi bejegyzés</a> részletesebben foglalkozott ezzel a témával.) A cél felé törekvő célja természete által adott cél, ezért erről mint természetben lévő, veleszületett vágyról, hajlamról (desiderium naturale, inclinatio innata) beszélhetünk (egy régebbi bejegyzésben ugyancsak foglalkoztunk a <a href="https://www.matthaios.hu/termeszetes-e-isten-latasanak-vagya/">természetbe oltott vággyal</a>). Az emberalatti világban természetesen a &#8220;törekvés”, a „vágy”, a „hajlam” szavakat csak analóg értelemben használhatjuk. Maga a cél, ami felé ez a törekvés irányul, a dolog képességeinek megvalósítása, kibontása. A képességek és természetesen velük együtt megvalósításuk a dolog természete által meghatározottak. Azt is mondhatjuk, hogy minden képességnek a célja tulajdonképpen a megvalósulása, ami valamilyen <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képességi létezésnek</a> tényleges létezéssé válását jelenti. A megvalósult létezés a képességi létezéssel szemben tökéletességet jelent. A teljes tökéletesség, a teljes megvalósultság az Isten, aki tiszta megvalósultság (actus purus). A jó fogalma szorosan kötödik a célhoz, a tényleges megvalósultsághoz, a tökéletességhez, ez az a jó, ami után vágyódnak. A jó felé törekvés a megvalósultság, a tökéletesség felé való törekvés és így minden tényleges megvalósultság, tökéletesség jó és annál inkább jó, minél inkább megvalósultság, minél inkább tökéletes. A kórokozó baktérium is jelent valamilyen megvalósultságot, tökéletességet, így ez is jó.</p>
<p style="text-align: justify;">A jó tehát a létezésnek, a megvalósultságnak, a tökéletességnek az az arca, amely után analóg értelemben véve vágynak, törekednek és amelyet a teremtények mint vágyuk, törekvésük célját elérhetnek. A teremtmények azonban nem úgy törekednek saját tökéletességük felé, mintha egyedül lennének a teremtésben, hanem itt az egész természet összhangjáról, rendjéről van szó. A tökéletességre való törekvésben egymásrautaltság van, a tökéletesség különböző fokozatainak elérésében más teremtmények is szerepet játszhatnak, a tökéletesség elérése az ezekkel való kapcsolaton keresztül történik. Így például a vízmolekula létrejöttéhez, megvalósulásához szükséges két hidrogén- és egy oxigénatom. Az ember valamilyen tökéletességének megvalósításához kell az, hogy az ember fenntartsa életét, ehhez pedig valamilyen étel szükséges. Így az étel, a táplálkozás jóként jelenik meg az ember számára.</p>
<p style="text-align: justify;">A fentiekben elsősorban a teremtésben tapasztalt általános jóra való törekvésről volt szó, amely áthatja a teremtés egészét és minden részletét. Az egyik következő bejegyzésben részletesebben lesz arról szó, hogy ez az általános jóra való törekvés milyen különleges módon mutatkozik meg a szellemi lélekkel rendelkező emberben.</p></div>
    </div>
    
    <div class="article">
        <div class="title">Ferenc pápa és Kirill patriarcha találkozója</div>
        <div class="categories">jegyzet</div>
        <div class="summary">A találkozó mégis megtörtént. A média persze túloz, amikor arról beszél, hogy ezer éve után végre megtörtént a nagy találkozás. Ezer évvel ezelőtt ugyanis nem volt moszkvai patriarchatus, ez a második Róma, Konstantinápoly eleste után, 1589-ben alakult meg. Nagy Péter &#8230; <a href="https://www.matthaios.hu/ferenc-papa-es-kirill-patriarcha-talalkozoja/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A találkozó mégis megtörtént. A média persze túloz, amikor arról beszél, hogy ezer éve után végre megtörtént a nagy találkozás. Ezer évvel ezelőtt ugyanis nem volt <a href="http://orthodoxwiki.org/Church_of_Russia#Russian_patriarch">moszkvai patriarchatus</a>, ez a második Róma, Konstantinápoly eleste után, 1589-ben alakult meg. Nagy Péter cár a patriarchatust 1700-ban megszüntette, és ez végül is 1917-ben alakult meg ismét. <a href="http://liturgicalnotes.blogspot.co.uk/2016/02/does-one-have-to-be-illiterate-to-be.html">Fr John Hunwicke blogja</a> hívja fel a figyelmet arra, hogy <a href="http://www.newadvent.org/cathen/08188a.htm">Izidor, Kijev, Moszkva és Egész Oroszország Metropolitája</a> részt vett  a firenzei uniós zsinaton (1439) és mindvégig kitartott az unió mellett. Történelmi szempontból a jelentősebb találkozás 1964-ben volt, amikor Boldog VI. Pál pápa az egykori Konstantinápolyban, Isztambulban találkozott Athenagorasz patriarchával, így azok találkoztak, akiknek elődei alatt 1054-ben megtörtént a Kelet és Nyugat közti szakadás.</p>
<p style="text-align: justify;">A találkozó mögött világpolitikai vonatkozásokról is<a href="http://chiesa.espresso.repubblica.it/articolo/1351228?eng=y"> lehetnek</a>. Ugyancsak nem lehet eltekinteni a Konstantinápolyi Patriarchatus és a Moszkvai Patriarchatus közötti, <a href="http://marymagdalen.blogspot.hu/2016/02/a-game-of-thrones.html">nem mindig egyszerű viszonytól</a> sem. De most nem ezekről lesz szó, mert valóban történelmi találkozó volt február 12-én a havanna-i repülőtéren. A legnagyobb súllyal rendelkező ortodox egyház és a Katolikus Egyház feje találkozott egymással. Az általuk közzétett <a href="http://www.magyarkurir.hu/hirek/ferenc-papa-es-kirill-patriarka-tortenelmi-talalkozoja-kubaban-67590">nyilatkozat</a> figyelemreméltó megállapításokat tartalmaz, a következőkben ezek közül foglalkozunk néhánnyal.</p>
<p style="text-align: justify;">Először pár szó arról, hogy kik is találkoztak. A Katolikus Egyház a hagyományos területein, Nyugat-Európában és Észak-Amerikában meggyöngült. A találkozóra „Kubában került sor, Észak és Dél, Kelet és Nyugat keresztezési pontján” (2). Ezzel van szembeállítva a „régi világ”, egykori veszekedéseivel együtt (3). Az orosz ortodox egyházzal kapcsolatban azonban inkább megerősödésről szól a nyilatkozat: „korábban nem látott mértékben megújul most a keresztény hit Oroszországban és Kelet-Európa sok országában, ahol ateista rezsim uralkodott évtizedeken át&#8230;Negyed évszázad alatt több tízezer új templomot építettek, több száz monostort és teológiai főiskolát nyitottak” (14). Az embernek önkéntelenül Benedek pápa szavai jutnak eszébe egyik utolsó beszédéből (<a href="http://w2.vatican.va/content/benedict-xvi/en/speeches/2013/february/documents/hf_ben-xvi_spe_20130214_clero-roma.html">a római papság és szeminaristák előtt tartott beszéd</a>): „Tudjuk, hogy a média zsinata lett elérhető mindenki számára. Ezért ez lett a domináns, a hatékonyabb, ez okozott oly sok katasztrófát, oly sok szenvedést: bezárt szemináriumok, bezárt kolostorok, banális liturgia”. A nyilatkozat (talán ellensúlyként) beszél Latin-Amerikáról: „Latin-Amerika hatalmas vallási potenciálja, a sok millió ember személyes tapasztalatában megmutatkozó, sok évszázados keresztény hagyomány biztosítéka annak, hogy ez a térség nagy jövő előtt áll” (2). A <a href="http://www.nytimes.com/2014/11/13/upshot/latin-america-is-losing-its-catholic-identity.html?_r=0">latin-amerikai katolikus egyház helyzete</a> persze ugyancsak kérdéseket vet fel. A hivatások helyzete itt sem megnyugtató, a szekták éppen a népegyháznak számító Katolikus Egyház tagjai közül nyernek új követőket.</p>
<p style="text-align: justify;">A nyilatkozat a Vatikántól szokatlanul éles megfogalmazással (feltehetően orosz hatásra) beszél a „régi világról”:</p>
<blockquote><p><span style="font-size: medium;">Ugyanakkor sok ország helyzete aggaszt minket, olyanoké, ahol a keresztények egyre gyakrabban a vallásszabadság korlátozásába ütköznek, azon jogukéba, hogy megvallják saját meggyőződéseiket és azok szerint élhessenek. Külön is megállapítjuk, hogy némely országnak a szekularizált, Istenre és az ő igazságára való minden hivatkozást kerülő társadalommá válása súlyos fenyegetést jelent a vallásszabadságra. Nyugtalanság forrása számunka a keresztények jogainak mostani korlátozása, ha nem egyenesen a keresztények hátrányos megkülönböztetése, amikor bizonyos politikai erők, sok esetben igen agresszív szekularizmus ideológiájától vezérelve, igyekeznek kiszorítani őket a közéletből.</span></p></blockquote>
<p style="text-align: justify;">Hasonlóan beszél a nyilatkozat az Európai Unióról:</p>
<blockquote><p><span style="font-size: medium;">Az európai integrációs folyamatot, melyet századokig tartó véres konfliktusok után kezdtek el, sokan reménykedve, a béke és biztonság biztosítékaként fogadták. Mégis óvatosságra intünk egy olyasfajta integrációval szemben, amely nem tiszteli a vallási identitásokat. Bár nyitottak maradunk arra, hogy más vallások is gazdagíthatják társadalmunkat, meg vagyunk győződve arról, hogy Európának hűnek kell maradnia keresztény gyökereihez. Kérjük a kelet- és nyugat-európai keresztényeket, hogy fogjanak össze s együtt tegyenek tanúságot Krisztusról és az evangéliumról oly módon, hogy Európa megőrizze a kétezer évig keresztény hagyomány által formált lelkét.</span></p></blockquote>
<p style="text-align: justify;">A dokumentum többször hangsúlyozza az &#8220;első keresztény évezred közös lelki örökségének” (4) fontosságát: „E közös hagyomány tanúja Isten szentséges anyja, Szűz Mária, valamint a szentek, akiket tisztelünk”. Az egység elvesztését a „gyengeség és a bűn” következményének tartja. De „az ortodoxoknak és katolikusoknak meg kell tanulniuk egybehangzó tanúságot tenni az igazságról azokon a helyeken, ahol lehetséges és szükséges” (7). A nyilatkozat felsorolja ezeket a területeket, elsőként említve a keresztényüldözés elleni fellépést, és „a polgári élet békéjének gyors helyreállítását” Szíriában és Irakban . A nyugati társadalmak problémáinak említése után beszél a „földi javak elosztásában mutatkozó növekvő egyenlőtlenségről” (17). Az együttműködés területeként említi a család védelmét. Elitéli a más együttélési formákat: „Szomorúan látjuk, hogy más együttélési formákat immár egy szintre helyeztek ezzel az egyesüléssel, az apaságnak és az anyaságnak mint a férfi és a nő bibliai hagyomány által megszentelt sajátos hivatásának a fogalmát pedig száműzik a köztudatból” (20). A dokumentum éles szavakkal ítéli el az abortuszt, az eutanáziát és figyelmeztet  az emberi élet manipulálásának a mesterséges megtermékenyítés technikái általi veszélyére (21). A fiatalokat Ferenc pápa szavaival buzdítja: „Ne féljetek szembeúszni az árral, ne féljetek Isten igazságát védelmezni, amelyhez a mai szekuláris normák már messze nem alkalmazkodnak” (22).</p>
<p style="text-align: justify;">A nyilatkozat végül rátér a „kényes” kérdésekre. Mindenekelőtt kizárja a prozelitizmus minden formáját (24), azonban nem beszél a prozelitizmus pontosabb meghatározásáról, hanem csak arról, hogy elfogadhatatlan, „ha valaki tisztességtelen eszközöket használva igyekszik rávenni a híveket arra, hogy egyik egyházból átlépjenek a másikba” (24). Ezzel kapcsolatban mintha valahogyan megjelenne a patriarchatusok területen alapuló joghatóságának az elve, a szöveg Szent Pált idézi: „Becsületbeli dolognak tartottam, hogy ne ott hirdessem az evangéliumot, ahol Krisztus nevét már ismerték, nehogy mások rakta alapra építsek” (Róm 15,20). Szent Pál azonban még a szakadások előtt élt és írta azt, amit írt.</p>
<p style="text-align: justify;">Ezt az elvet aztán a következő bekezdés  alkalmazza is az „unitusokra”, a görögkatolikusokra: „Ma már világos, hogy az „uniatizmus” múltban alkalmazott módszerét, melynek lényege egy közösségnek egy másikba való beolvasztása, elszakítva saját egyházától, már nem lehet az egység helyreállítására alkalmazni” (25). Ugyanakkor a nyilatkozat elismeri, hogy a görögkatolikusoknak is „joguk van a létezéshez” és „híveik lelki igényeinek kielégítésére”. A prozelitizmus fogalmának definiálatlansága miatt a nyilatkozat ellentmondásba kerülhet Ferenc pápa elődjével, de még magával, Ferenc pápával is. XVI. Benedek 2009-ben adta ki <em><a href="https://hu.wikipedia.org/wiki/Személyi_ordinariátus">Anglicanorum coetibus</a> </em>kezdetű apostoli konstitucióját, amely a Katolikus Egyházzal való teljes közösséget kereső anglikánok befogadásáról rendelkezik. Ferenc pápa tavaly novemberben nevezett ki püspököt az amerikai ilyen közösség, „ordinariátus” számára. <a href="http://liturgicalnotes.blogspot.co.uk/2016/02/roman-primacy-and-cuba.html">Fr. John Hunwicke már említett blogjának bejegyzése</a> is utal az ezzel kapcsolatos következetlenségre: „Ha a püspökök egy csoportja a papsággal és a hívekkel egyetemben úgy dönt, hogy formálisan közösségre akar lépni Szent Péter utódával, nem látom, hogy milyen alapon lehet ezt a kérést megtagadni vagy elutasítani”.</p>
<p style="text-align: justify;">A kubai találkozó valóban történelmi jelentőségű volt és reményre ad okot. Ha azonban az únió lehetőségeit nézzük, akkor igazat kell adnunk a nyilatkozat megjegyzésének: „sok akadály létezik még” (6). Talán a legalapvetőbb eltérés abban van, hogy az ortodoxia még a helyesen értelmezett dogmafejlődést is csak az első évezredre fogadja el. A Katolikus Egyházban azonban a második évezredben is több egyetemes zsinat volt és dogmákat mondtak ki, köztük a pápai primátussal kapcsolatos dogmát az 1. Vatikáni Zsinaton. A második katolikus évezredet, ennek egyetemes zsinatait, dogmáit nem lehet egyszerűen meg nem történtnek tekinteni és csak az első évezredet tekinteni alapnak. Ez a katolikus hit feladása lenne, amire senki sincs felhatalmazva. Az ember, a bűn képes szakadást okozni, de az egység visszaállítása Isten adománya lesz. Nem tudjuk, hogy ez mikor és hogyan valósul meg, de az kétségtelen, hogy ezért dolgozni is lehet.</p>
<p style="text-align: justify;">A katolikusok számára egy másik szempontból is jelentős ez a találkozó. Lehetetlen nem észrevenni, hogy a Katolikus Egyház bizonyos szempontból válságban van. A Katolikus Egyház a Keletnél jobban került korunk modern nyugati társadalmának, fejlődésének, ideológiájának a hatása alá. Ettől a hatástól  a modernizmus elleni küzdelmükben már több mint száz éve próbálták a pápák, a tanítóhivatal  az Egyházat megvédeni. Az utóbbi évtizedekben nem sikerült ezt a hatást megfelelően kezelni és ez több ponton is érezhetővé vált a Katolikus Egyház életében. Az Orosz Ortodox Egyház, amely a huszadik században a legtöbb vértanút adta a kereszténységnek, az ateista hatalom alól felszabadulva szilárdan áll hitében, határozottan képviseli kereszténységét a világban. Vannak témák, amelyekben a nyilatkozat határozottabb álláspontot képvisel, összevetve egyes katolikus részről történő megnyilatkozások bizonytalanságával és néha kétértelműségével. Így ki lehet jelenteni, hogy a Nyugatnak van mit tanulnia Kelettől, de ez nem annyira a dogmatikára vonatkozik.</p>
<p style="text-align: justify;"></div>
    </div>
    
    <div class="article">
        <div class="title">Prozelitizmus és az egyesült keleti egyházak</div>
        <div class="categories">jegyzet</div>
        <div class="summary">Ferenc pápa és Kirill moszkvai patriarcha havanna-i találkozóján kiadott nyilatkozata foglalkozik a görögkatolikusok helyzetével is. Tulajdonképpen miattuk hiúsult meg eddig a pápa és a patriarcha találkozója. Ezt írja a nyilatkozat (25): Reméljük, hogy találkozásunk segítheti a kiengesztelődést ott is, ahol &#8230; <a href="https://www.matthaios.hu/prozelitizmus-es-az-egyesult-keleti-egyhazak/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ferenc pápa és Kirill moszkvai patriarcha havanna-i találkozóján kiadott <a href="http://www.magyarkurir.hu/hirek/ferenc-papa-es-kirill-patriarka-tortenelmi-talalkozoja-kubaban-67590">nyilatkozata</a> foglalkozik a görögkatolikusok helyzetével is. Tulajdonképpen miattuk hiúsult meg eddig a pápa és a patriarcha találkozója. Ezt írja a nyilatkozat (25):</p>
<blockquote><p><span style="font-size: medium;">Reméljük, hogy találkozásunk segítheti a kiengesztelődést ott is, ahol feszültségek uralkodnak a görögkatolikusok és az ortodoxok között. Ma már világos, hogy az „uniatizmus” múltban alkalmazott módszerét, melynek lényege egy közösségnek egy másikba való beolvasztása, elszakítva saját egyházától, már nem lehet az egység helyreállítására alkalmazni. Mindenesetre az ilyesféle történelmi körülmények között megjelent egyházi közösségeknek joguk van a létezéshez, illetve joguk van felhasználni minden szükséges eszközt, hogy híveik lelki igényeit kielégítsék, törekedve ugyanakkor arra, hogy szomszédaikkal békében éljenek. Az ortodoxoknak és görögkatolikusoknak szükségük van a kiengesztelődésre, valamint arra, hogy megtalálják az együttélés kölcsönösen elfogadható formáit.</span></p></blockquote>
<p style="text-align: justify;">A megfogalmazás igyekszik kiegyensúlyozott lenni, valószínűleg hosszas egyeztetések folyamán alakult ki ez a verzió. Ezt megelőzően a dokumentum az áttérítés, a prozelitizmus minden formáját elítéli (24). Magáról az egyének áttéréséről nem beszél a szöveg, de ennek nyilván nem lehet akadálya (már csak a dokumentumban is említett vallásszabadság miatt sem). A közösségek áttérését, beolvadását azonban kizárja a szöveg. Mindenesetre értékelendő az a megállapítás, hogy az ilyen „történelmi balesetek” következtében létrejött közösségeknek mégis joguk van a létezéshez és a működéshez, mert ez a patriarchatus részéről új szempont.</p>
<p style="text-align: justify;">Anélkül, hogy kétségbe vonnánk az ilyen magas szintű találkozások gyakorlati hasznosságát, a szövegben mégis látszanak azok az elvi korlátok, amelyek még az egymáshoz legközelebb álló keresztény egyházak esetében is a tényleges egység felé való továbblépést szinte lehetetlenné teszik. Az ortodox patriarchatusok joghatóságukat területi alapon fogják fel, ez lényegében arra a területre terjed ki, ami az adott patriarchai székhely egykori vagy mai földrajzi, közigazgatási területe. Ez a felfogás világosan látszik ma is az ukrajnai ortodox egyházak közti vitában, amiről ugyancsak szó van a nyilatkozatban (27). Ukrajna néhány évtizeddel ezelőtt még egyértelműen a Moszkvai Patriarchatus területe volt, most azonban a politikai változások miatt ezt az állapotot kétségbe vonták. Persze a patriarchatusoknak vannak egyházmegyéi az „új világban” is, például Amerikában, de ezek elsősorban a távolba szakadt hívek és leszármazottaik számára vannak.</p>
<p style="text-align: justify;">Péter utódainak a joghatósága azonban Jézus Krisztus egész egyházára kiterjed, a római pápa nem első az egyenlők között, hanem az egész Egyház feje. Ezt a megközelítést a keleti egyházak nem fogadják el, nem ismerik fel Péter utódának szolgálatában Istennek az egység és hit megőrzését segítő ajándékát. A pápaság fejlődését a történelmi körülményeknek tulajdonítják, Jézus Péterhez intézett szavait (Mt 16, 17-19, Jn 21, 15-17) a katolikusoktól eltérően értelmezik. A katolikusok számára azonban a pápaság nemcsak történelmi képződmény, mert a pápaság történelmi intézménye éppen Jézus szavain alapszik. A történelmi fejlődés által éppen ezen szavak helyes megértése, értelmezése bontakozott ki, valósult meg. Ennek a (helyes értelemben vett) dogmafejlődésnek fontos lépései az 1. Vatikáni Zsinat dogmái. Akkor, amikor a pápaság világi hatalmából már semmi sem maradt, fogalmazódott meg a pápai primátus és tévedhetetlenség dogmája. Ma a katolikus közül többen ezt az ökumenikus mozgalmakat gátló tényezőnek tekintik és igyekeznek erről nem beszélni.</p>
<p style="text-align: justify;">Az ökumenikus találkozók olyan gyakorlati jellegű megbeszélések, amelyek globális világunkban elkerülhetetlenek, és nagy haszonnal járhatnak, de csak nagyon távoli vonatkozásban vannak az egyházak között ténylegesen megvalósuló unióval. Az érthető, hogy nem katolikus szempontból a Katolikus Egyházon belül élő keleti szertartású közösségek létezése valamilyen rossz értelemben vett prozelitizmus következményeinek tűnnek. A Katolikus Egyház azonban soha nem helyezkedhet erre az álláspontra, mert ez egyrészt hitének elárulása, másrészt „unitus” testvéreink helyzetének leértékelése lenne. A Katolikus Egyház ugyanis a szertartások, hagyományok jogos különbségei fölött áll és így helyes törekvése az, hogy ezeket mind az egyetlen Egyházba befogadja. A (napjainkra már eléggé megtépázott) latin szertartás sem áll egyetlen más szertartás fölött sem. A dogmákban szó sincs a latin szertartás, a latin egyházjog valamilyen prioritásáról. Erről csak olyan értelemben lehet beszélni, amennyiben Péter mindenkori utóda a római püspök, Róma városának a hagyományai pedig a latin hagyományok. Ez a kapcsolat azonban nem dogmatikai kapcsolat. Róma püspöke, a pápa bármely Egyházon belüli szertartású, hagyományú közösségből jöhet. Előfordulhat az is, hogy a pápa keleti szertartású püspök, aki Róma püspöke a megválasztása által lesz, anélkül hogy szertartását, hagyományait fel kellene adnia. (Ennek gyakorlati megvalósítása természetesen nem lenne egyszerű, de dogmatikai szempontból nincs probléma.)</p>
<p style="text-align: justify;">Így tehát a más keresztény közösségekből Rómához csatlakozni kívánó közösségek befogadása nem prozelitizmus, hanem kötelesség, és a befogadást az Egyház, a pápa nem utasíthatta vissza múltban és nem utasíthatja vissza a jelenben sem.</p>
<p style="text-align: justify;">Az ortodoxia által pejoratívan „uniatizmusnak” nevezett mozgalom tulajdonképpen a <a href="https://hu.wikipedia.org/wiki/Bázel–ferrara–firenzei_zsinat">Basel-ferrarai-firenzei Zsinattal</a> kezdődött. Ezen a zsinaton létrejött az egység a katolikus és a törökök által fenyegetett bizánci (és más keleti) egyházak között, de ez nem tudott érvényesülni a bizánci egyház belső ellenállása miatt. A sikeres egyesülések ideje inkább a Trienti Zsinatot követő időszak volt. A zsinat által megújult, megerősödött Katolikus Egyház vonzotta a több szempontból is mélyponton lévő ortodox közösségeket. Az ellenreformáció katolikus egyháza megújult szemináriumaival, a jezsuita iskolarendszer által magas színvonalra emelt oktatásával vonzerőt jelentett a papok képzésének megoldatlanságától, erkölcsi problémáktól sújtott ortodox közösségek számára. Az egyesülés modellje általában az volt, hogy (nem ritkán elsősorban jezsuita „misszionáriusok” működésének hatására) az ortodox püspökök az általuk tartott helyi zsinaton az egyesülés mellett döntöttek. A helyi zsinat döntését elfogadta a Katolikus Egyház és a püspökök, őket követő papságukkal együtt formálisan is csatlakoztak a Katolikus Egyházhoz a hitvallás letételével, megtartva régi szertartásukat és régi egyházjogi berendezkedésüknek nagy részét. Az egyesülésben kulcsfontoságú volt a püspökök döntése, az egyesülés sikere pedig azon múlott, hogy a felső papság döntését mennyire követte az alsó papság és a nép. Az ebből adódó problémák miatt egyes területeken néha kialakult a párhuzamos, katolikus és ortodox hierarchia.</p>
<p style="text-align: justify;">Magyarország szempontjából a közelség miatt fontos volt a <a href="https://en.wikipedia.org/wiki/Union_of_Brest">breszti unió</a>, amelynek eredményeként megalakult az ukrán/rutén  görögkatolikus egyház. Az unióval szemben azonban erős ellenállás volt, elsősorban a mai Ukrajna kozákok által lakott területein. Az Egyház vértanúként tiszteli <a href="http://www.katolikus.hu/szentek/szent179.html">Szent Jozafátot</a>, akit meggyilkoltak az unió ellenségei. Az ellenállás nemzeti-politikai jelleget is öltött, része lett az <a href="https://hu.wikipedia.org/wiki/Kozák–lengyel_háború_(1648–54)">kozák-lengyel háborúnak (1648-54)</a>. Az unió tehát politikai kérdéssé is vált. A 400 évvel ezelőtti ellentétek hatása még ma is él, amelyet csak fokozott a szovjet hatalom által támogatott vissza-ortodoxosítás. <a href="http://www.ncregister.com/blog/edward-pentin/fruits-emerge-from-francis-kirill-meeting-but-ukrainian-catholics-disappoin/">Szvjatoszláv Sevcsuk kijev-halics-i nagyérsek</a>, az ukrán görögkatolikus egyház vezetője csalódottságának adott kifejezést a havanna-i találkozó közös nyilatkozatát illetően. Ennek előkészítése a görögkatolikusok feje felett történt, őket meg sem kérdezték. (Az embernek önkéntelenül is Mindszenty bíboros és a Vatikán akkori keleti politikája jut eszébe.)</p>
<p style="text-align: justify;">A Magyarországon a <a href="http://byzantinohungarica.hu/node/354">görögkatolikus kezdetekre</a> nem annyira az ortodox ellenállás, mint inkább a protestánsok és az Erdélyi Fejedelemség ellenállása volt jellemző. Az ortodox püspökség székhelye, Munkács az erdélyi fejedelmek érdekeltségébe tartozó város volt. Taraszovics Bazil püspököt, aki formálisan is csatlakozni kívánt a Katolikus Egyházhoz, a munkácsi várkapitány börtönbe vetette (1640) és a tiltakozások hatására onnan csak nyolc hónapi rabság után engedte szabadon. Az unió magyarországi megszilárdulása is több évtizedes folyamat volt. Voltak problémák katolikus részről is, egyesek ugyanis nehezen akarták elfogadni a görögkatolikus papság latin papsághoz hasonló kiváltságos helyzetét.</p>
<p style="text-align: justify;">Összefoglalva megállapíthatjuk, hogy a keleti rítusú közösségek 16. századtól kezdődő csatlakozása elsősorban a csatlakozni kívánó ortodox püspökök elhatározásának  a következménye. Ezek az elhatározások azonban többször ellenállással találkoztak az alsó papság és a hívek körében. A konfliktusokban előfordultak atrocitások is. A szovjet uralom alatt pedig az ateista állam nyomásának segítségével próbálták meg a görögkatolikus közösségeket visszavinni az ortodoxiába. A görögkatolikusok, a görögkatolikus papság nagy része azonban <a href="http://www.magyarkurir.hu/hirek/egyhaztorteneti-kiallitas-nyilt-szent-atanaz-foiskolan">hű maradt az unióhoz</a>, ami többeknek az életébe került.</p></div>
    </div>
    
    <div class="article">
        <div class="title">Az erkölcsi jó. 2.rész</div>
        <div class="categories">egyéb</div>
        <div class="summary">Egyik előző bejegyzésben a jóról, mint a létezéssel azonos terjedelmű fogalomról beszéltünk. (A létezés a legnagyobb terjedelmű fogalom, mindent átölel. Ami nem tartozik a létezéshez, az a semmi. Több régebbi bejegyzésben, például itt,  szó volt arról, hogy a létezésnek ez a &#8230; <a href="https://www.matthaios.hu/az-erkolcsi-jo-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/az-erkolcsi-jo-1-resz/">Egyik előző bejegyzésben</a> a jóról, mint a létezéssel azonos terjedelmű fogalomról beszéltünk. (A létezés a legnagyobb terjedelmű fogalom, mindent átölel. Ami nem tartozik a létezéshez, az a semmi. Több régebbi bejegyzésben, például <a href="https://www.matthaios.hu/a-letezes-analogiaja-lenyeg-es-letezes/">itt</a>,  szó volt arról, hogy a létezésnek ez a mindent átölelő, transzcendens fogalma analóg fogalom.) Minden létezés egyben jó is, mert ez analóg értelemben vett vágyódásnak, törekvésnek, szeretetnek a célja. A tényleges létezés valamilyen képességi létezésnek a megvalósultsága, valamilyen tökéletesség. Ez a megvalósultság, ez a tökéletesség a vágy, a törekvés tárgya, a jó, amely felé, mint cél felé irányul a törekvés. A jó a létezésnek azt az arcát jeleníti meg, amely a létezés megvalósultságát, tökéletességét valamilyen vágynak, törekvésnek a céljaként mutatja meg. A cél elérése a célban való megnyugvást, örömet, boldogságot jelent. A cél felé törekvés nem egyetlen létező törekvése, a létezők egymásra vannak utalva, egyik szerepet játszik a másik tökéletességének az elérésében, tehát itt az egész teremtés rendjéről van szó. Minden létező törekszik a saját természetének megfelelő tökéletességére, de ez a tökéletesség saját magába zárva nem érhető el, ennek érdekében a létezőnek „ki kell lépnie magából”. A „vágyódás”, a „törekvés” szavak természetesen az emberalatti természetben nem ugyanolyan értelemben használhatóak, mint az ember esetében, akinek a vágyódása, törekvése, szeretete szellemi természetéből adódó, tudatos vágyódás, törekvés, szeretet.</p>
<p style="text-align: justify;">Isten a képesség nélküli, tiszta megvalósultság, <em>actus purus. </em>A „megvalósultság” szó tulajdonképpen nem is annyira alkalmas Isten végtelen teljességének, tökéletességének a jelzésére, mert a múlt idejű melléknévi igenév valami olyan történésre utal, amely előtt a jelzett dolog még nem volt meg. Isten esetében jobb tiszta aktualitásról beszélni. A teljes tökéletesség, aktualitás a teljes jóságot jelenti. Ezért Isten esetében nem lehet törekvésről, vágyódásról beszélni, hanem csak a végtelen jóság teljes birtoklásáról, végtelen örömről, boldogságról. Ez a boldogság a teljes boldogság, nem hiányzik belőle semmi, nem adható hozzá semmi, ami ezt növelné. Ezért Isten a tőle különböző dolgokra irányuló tette irgalmasságból fakadó tett, ezeknek nem célja az isteni boldogság valamilyen növelése.</p>
<p style="text-align: justify;">A jó (vagy rossz) mint erkölcsi minősítés csak az olyan emberi cselekedetekre alkalmazható, amelyek az emberre jellemzően tudatosan és szabadon végrehajtott cselekedetek. Az erkölcsi jó alapja azonban a fentiekben említett „metafizikai” jó, mert az embernek azon cselekedetei az erkölcsi értelemben vett jó cselekedetek, amelyek valamilyen, természetének megfelelő tökéletességre irányulnak.</p>
<p style="text-align: justify;">Az élettelen természetben a cél felé törekvés nem tudatos, szabad cselekedetek által valósul meg. Ebben a világban a tudat nélküli meghatározottság érvényesül, a mozgásokat, változásokat fizikai törvények határozzák meg. Az ezen törvényeknek való „engedelmesség” az élettelen dolgok természetéből adódik. Náluk nincs szó megismerésről és az ismeret értékeléséből fakadó cselekvésről. Az állat esetében már beszélhetünk érzéki megismerésről. Az érzékszervekből származó adatokból az állatban érzéki ismeret keletkezik. Ez az érzéki ismeret kiértékelődik, a példány létezése, a faj fönntartása szempontjából jóként vagy elkerülendő rosszként határozódik meg és vonzódást vagy menekülést eredményez. A farkas saját szempontjából az őzet jónak, élelemnek látja, amelyet meg kell szereznie, de a nála erősebb medvét veszélyként fogja fel, amelytől menekülnie kell. Az állat viselkedését tehát a külső körülmények nem úgy határozzák meg, mint az elektron viselkedését az elektromágneses tér, hanem ez a viselkedés valamilyen értelemben a benne lévő ismeret értékelésétől és az ez alapján ébredt ösztönös vágytól, törekvéstől függ. Az állat esetében mégsem beszélhetünk szellemi megismerésről, szabadságról, szellemi értelemben vett tudatosságról.</p>
<p style="text-align: justify;">Az ember szellemi létezésének megfelelően felülemelkedik az itt és most és csak egy bizonyos szempontból jó felismerésén. Valamilyen jó felismerése az egyetemes jóhoz (bonum universale) viszonyítva történik, akaratának igazi, végső tárgya pedig az egyetemes jó. Az egyetemes jó iránti vágyat nem elégíti ki semmilyen teremtett, részleges jó, hanem csak a teljesen, minden szempontból jó, azaz az egyetemes jó.  Aquinói Szent Tamás kimutatja, hogy sem a gazdagság, sem a tisztelet, sem a hírnév, sem a hatalom, sem a testi erő és egészség, sem a  gyönyör, de még a lelki javak sem, mint a tudás és az erény a teljes boldogságot nem képesek megadni (ST I-II q. 2). Az emberi akarat a teljes boldogságra, az egyetemes jóra vágyik, aki Isten. Az emberi akarat szabadságát éppen az teszi lehetővé, hogy a bennünk és körülöttünk megismert dolgok jósága csak részleges jóság, ezért ezek nem kényszerítik az akaratot olyan módon, hogy ezek egyikét szükségszerűen válassza. A teremtett, részleges jóban a jóság mellet mindig van valamilyen hiány is, amelytől az értelem és az akarat nem tekinthet el. Csak az egyetemes jó, Isten az, aki az ember akaratát teljesen megköti, amely kizárja az ezzel ellentétes vágyat.  Isten közvetett, nem lényegi ismerete által azonban nem érvényesül az egyetemes jó ellenállhatatlan vonzása, mert a róla szóló ismeret nem közvetlen megismerésből, megtapasztalásból származik. Csak a teremtett dolgokból következtetünk Istenre a természetes rendben. Isten közvetlen megismerését, lényegének szellemi értelemben vett látását a természetfölötti rend sem adja meg ebben az életben. Ezért az általunk a földi életben megismert egyetemes jó az akaratra való hatása szempontjából olyan értelemben véve nem egyetemes, hogy ez elfedné azokat az erkölcsi erőfeszítéseket, amelyeket Isten felismerése, végső célként való elfogadása ebben az életben jelent. Ezért lehetséges az élet úgy is, hogy az ember nem az igazi célja felé halad. Az egyetemes jó egyetemessége akaratunk szempontjából az üdvözülteknél érvényesül Isten közvetlen látása által. Ezért Aquinói Szent Tamás, amikor arról ír, hogy az embernek van végső célja, ezen célként nem közvetlenül Istent jelöli meg, hanem a maradéktalan boldogságot, mint  végső tökéletességet. Ezt a boldogságot azonban semmilyen teremtett dolog nem képes megadni.</p>
<p style="text-align: justify;">A tomista erkölcstanra jellemző a jó, a cél iránti vágy, az efelé való törekvés hangsúlyozása. A jó pedig az ember természetének megfelelő tökéletesebbé válása és mindaz, ami ebben őt segíti. Mint említettük, a teljes igazság és jóság, Isten nélkül nem érhetjük el teljes és végső tökéletességünket, mert értelmünk számára csak a teljes igazság, akaratunk számára csak a teljes jóság az, ami a teljes megnyugvást, örömet, boldogságot hozza. Szent Ágoston sokszor idézett mondata szerint: „Magadnak [ad te] teremtettél minket Istenünk és nyugtalan a mi szívünk, amíg meg nem nyugszik benned”. (Az „ad te” kifejezés helyes fordításáról szól Heidl György blogjának <a href="http://heidlgyorgy.com/2012/11/08/magadnak-teremtettel-egy-kozhely-szinevaltozasa-ii-resz/">egyik bejegyzése</a>. Az „ad te” kifejezi az ember Istenhez, mint végső céljához rendeltségét. A célhoz rendeltséget sokszor az „ad” elöljáróval fejezik ki: <em>ad finem</em>. A mondat második része utal erre a végső célra, ez a vágy, a törekvés végső célban való, teljes megnyugvásáról szól.)</p>
<p style="text-align: justify;">Cselekedeteink által képességeink ténylegességbe, megvalósultságba mennek át. Cselekedeteinket az adott megvalósultság iránti vágy indítja és mozgatja, az adott megvalósultság a cselekedet célja. A teremtmények tökéletessége azonban nem csak önmagukban, hanem a teremtés egészében megvalósuló tökéletesség.  A teljes, végső tökéletességet pedig csak a teremtésen kívül, Istenben érhetjük el. A saját tökéletesség felé való törekvés ezért távol áll az önzéstől, mert tökéletességét az ember önmagában, önmaga által nem érheti el. Az evangélium szavai érvényesek: „Aki folyvást azon fáradozik, hogy életét megmentse, elveszíti, aki ellenben elveszíti, az megmenti” (Lk 17, 33). Napjaink „valósítsd meg önmagad, légy saját magad” jelszavával kapcsolatban érdemes hangsúlyozni ezek helyes értelmét. Az erkölcsi élet tényleg saját magunk megvalósításáról szól, de ez a megvalósítás nem saját magunk, mint végső célunk felé törekvést jelent. Többek vagyunk annál, hogy  ilyen szerény cél legyen a végső célunk.</p>
<p style="text-align: justify;">Az erkölcsi jóság emberi cselekedeteinket jellemzi. Azok a cselekedeteink, amelyek erkölcsi szempontból jónak vagy rossznak mondhatóak, emberi cselekedeteink. Szent Tamás különbséget tesz az emberi cselekedetek (actus humani) és az ember cselekedetei (actus hominis) között. Az emberi cselekedetek szellemi képességeink, értelmünk és akaratunk uralma alatt történő cselekedetek. Az ember cselekedetei (actus hominis) esetében nem ez a helyzet. Ilyen „cselekedet” például az, hogy pupillánk a fény hatására összeszűkül. Az erkölcsi szempontból értékelhető cselekedetek közé nemcsak a külső, fizikai értelemben vett cselekedetek tartoznak, hanem minden olyan külső és belső változás, amely értelmünk és akaratunk uralma alatt történik. A jó cselekedetek olyan megvalósultságokra irányulnak, olyan megvalósultságokat eredményeznek, amelyek az ember természetének megfelelő tökéletességek. A rossz cselekedet esetében is beszélhetünk valamilyen megvalósultságról, sőt önmagában véve még valamilyen tökéletességről is, de ezek a megvalósultságok nem jelentenek tökéletességet az ember egészét nézve, ezek megbontják a helyes célok rendjét, ennek a rendnek a hiányát okozzák. A következő bejegyzésben továbbra is az emberi cselekedetek célra irányultságáról lesz szó. Ez, mint említettük, fontos eleme a tomista erkölcstannak, amely nem a hozzánk képes külsődleges törvényekhez való alkalmazkodásban látja az erkölcsös élet lényegét. A külső törvények tulajdonképpen az ember  természetéből fakadó törekvéseit támogatják, ezek helyes irányban való megtartásában jelentenek külső segítséget. Erre a segítségére azért is rászorulunk, mert az áteredő bűn következtében értelmünk elhomályosodott, akaratunk pedig rosszra hajlóvá vált. Az erkölcsi élet pedig a szellemi létezésünkből fakadó két képességünk, az értelem és az akarat egymást feltételező, egymásra hangolt, helyes működésén alapszik.</p></div>
    </div>
    
    <div class="article">
        <div class="title">Célok és a hozzájuk vezető utak</div>
        <div class="categories">erkölcstan</div>
        <div class="summary">Az előző bejegyzésben foglalkoztunk a metafizikai értelemben vett jó és az erkölcsi jó közti összefüggéssel. Metafizikai értelemben jó minden létezés, mert minden létezés valamilyen teljességet, tökéletességet jelent, amely felé, mint cél felé törekednek a létezők. Az ember esetében, ellentétben az &#8230; <a href="https://www.matthaios.hu/celok-es-a-hozzajuk-vezeto-utak/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-erkolcsi-jo-2-resz/">előző bejegyzésben</a> foglalkoztunk a metafizikai értelemben vett jó és az erkölcsi jó közti összefüggéssel. Metafizikai értelemben jó minden létezés, mert minden létezés valamilyen teljességet, tökéletességet jelent, amely felé, mint cél felé törekednek a létezők. Az ember esetében, ellentétben az emberalatti világgal, ez a cél a szellemi értelem által felismert cél, amelyet az akarat kitűz magának, és amelynek a megvalósítására az akarat mozgósítja az ember egyéb képességeit (pl. az izmok munkáját). Az erkölcsi jó vagy rossz minősítés az ember azon cselekedeteit, mozdulásait jellemzi, amelyeknek az ember szellemi képességei által ura. Aquinói Szent Tamás ezeket az emberi cselekedeteket (actus humani, erkölcsi cselekedetek) megkülönbözteti az ember azon cselekedeteitől, mozdulásaitól (actus hominis), amelyek közé tartoznak például szervezetünk különböző külső ingerekre adott önkéntelen válaszai (például a pupilla összeszűkülése fény hatására). A cselekedet jó, ha az ember természetének megfelelő tökéletességére irányul, ellenkező esetben pedig rossz.</p>
<p style="text-align: justify;">Szent Tamás következetesen hangsúlyozza a cél és a hozzá vezető utak, eszközök kettősségét. Az út a cél kitűzésével kezdődik, amelyet követhet a cél elérésének módjaira, eszközeire vonatkozó megfontolás, majd a cél elérésére szolgáló konkrét út, eszköz kiválasztása, majd az ember többi képességeinek „mozgósítása” a cél elérése érdekében. A cél és a hozzá vezető utak, eszközök kettősségével kapcsolatban Szent Tamás többször hivatkozik hasonlatként arra a viszonyra, amely egy következtetés kiinduló állítása és a következtetés eredménye, a következmény között van. Egy matematikai tétel bizonyítása kiindul ismert állításokból és a bizonyítás, a következtetés során eljutunk a bizonyitandó új tételhez, amely a kiinduló tételek következménye. A kitűzött cél megfelel a kiinduló állításnak, amelyeket a következtetés eleve adottnak tekinti a következményhez képest. Ehhez hasonlóan, a cél a megvalósításához vezető utak, eszközök szempontjából eleve adott a cél. Meg kell azonban jegyezni, ahogyan egy következtetés kiindulása lehet egy másik, előző következtetés következménye, így az aktuálisan kitűzött cél is lehet más vonatkozásban valamely másik, magasabb rendű cél megvalósításának az eszköze. A célnak tehát a hozzávezető utak, eszközök alá vannak rendelve, az utakról, eszközökről való döntést megelőzi a cél kitűzése. A célok között is lehetséges alárendeltség, amennyiben egyik cél útként, eszközként viszonyul egy másik célhoz. Ebben az értelemben beszélhetünk valamilyen hierarchiáról, rendről. (Erről a hierarchiáról egyébként már egy <a href="https://www.matthaios.hu/a-vegso-cel-es-az-optio-fundamentalis-1-resz/">régebbi bejegyzésben</a> is volt szó). Arra a kérdésre, hogy ez hierarchia teljes-e olyan értelemben, hogy a célok között van-e egy olyan, amely semminek sem rendelődik alá, amelynek viszont a hierarchiában (közvetve vagy közvetlenül) minden alá van rendelve, Szent Tamás igenlő választ ad. Van egy végső cél, amelyet formailag a teljes boldogság eléréseként határozhatunk meg, a teljes boldogság azonban csak Istenben érhető el.</p>
<p style="text-align: justify;">Szent Tamás Summa-jában részletesen foglalkozik az emberi cselekedet „pszichológiájával” (I/II q. 8-17). A folyamatot az ember két szellemi képességének, az értelemnek és az akaratnak az együttműködése jellemzi. Az akarat, mint képesség a jóra irányul, de a jót az akaratnak az értelmi megismerés mutatja be. Az értelem és akarat közti szoros kapcsolatot, együttműködést <a href="https://en.wikipedia.org/wiki/Reginald_Garrigou-Lagrange">Reginald Garrigou-Lagrange OP</a>  mintegy házassági viszonynak <a href="http://www.ewtn.com/library/theology/reality.htm#29">nevezi</a>. A két képesség viszonyát a 21. tomista tétel tömören fogalmazza meg. (A Nevelésügyi Kongregáció 1914-ben <a href="http://www.u.arizona.edu/~aversa/scholastic/24Thomisticpart2.htm">24 tételben</a> röviden összefoglalta filozófiatanárok számára a tomista filozófia lényegét. Ez a megfogalmazás valóban időtállónak bizonyult, valóban jó összefoglalása a tomista filozófiának. Persze az utóbbi ötven évben a tomista filozófia a teológiai felsőoktatásban háttérbe szorult, de nem tűnt el. Napjainkra talán ez az egyetlen filozófiai iskola, amely folyamatos és fejlődésre nyitott hagyományt hordoz.) A 21. tétel így szól:</p>
<blockquote><p><span style="font-size: medium;">Az akarat az értelmet követve, ezt nem megelőzve, szükségszerűen vágyik arra, amit az értelem olyan jónak mutat be, amely minden részt tekintve kielégíti a vágyat. Az akarat azonban szabadon választ azon javak közül, amelyek jóságára vonatkozóan az értelem ítélete ingadozik. A választás a legutolsó ilyen gyakorlati ítéletet követi, maga a választás az akarat műve.</span></p></blockquote>
<p style="text-align: justify;">A fent említett „pszichológiai” folyamatot (kissé leegyszerűsítve) így foglalhatjuk össze: az akarat először az értelmi ismeretben bemutatott jó vonzásába kerül. Itt még nincs szó a jó elérésének szándékáról, hanem csak egyszerű vágyódásról, akarásról (voluntas, velle). Ezt követheti a jó elérésére vonatkozó szándék (intentio), azaz a jó célként való kitűzése. A jó megvalósításának útját, eszközét az akarat választja ki (electio), tulajdonképpen ez a választás a szabad akarat igazi megnyilvánulási területe. A választásnak azonban feltétele az utakra, eszközökre vonatkozó megfontolás (consilium). A megfontolás folyamán az értelem gyakorlati ítéleteket képez az egyes utak, eszközök alkalmasságáról, kiemelve, előnybe részesítve ezek közül egyet. Az akarat választása azáltal történik meg, hogy ez az egyik ilyen gyakorlati ítéletet elfogadja és ezzel a megfontolás lezárul: az így elfogadott ítélet lesz a megfontolás folyamán felmerült utolsó gyakorlati ítélet. A választást követi az ember képességeinek mozgósítása a cél megvalósítása érdekében. Az elért, megvalósított céllal kapcsolatban az akarat utolsó aktusa a cél elérésének öröme, élvezete.</p>
<p style="text-align: justify;">A fenti folyamathoz illeszkedik a jó klasszikus osztályozása. Az osztályozás szerint van élvezeti jó (bonum delectabile), hasznos jó (bonum utile) és tisztes jó (bonum honestum). A tisztes jó az, ami önmagában véve jó, amelyet önmagáért akarunk. A hasznos jó azért jó, mert ez eszköz egy jó cél megvalósításához. Az élvezeti jó pedig azért jó, mert valamilyen (érzéki vagy szellemi) élvezetet okoz. Nyilvánvalóan látszik, hogy itt nem egymást kizáró osztályokról van szó, hanem csak a jó különböző szempontjairól, hiszen például ugyanaz lehet egyszerre (de más szempontok alapján) cél és eszköz és így tisztes és hasznos jó. Az egyetlen, szó teljes értelmében vett tisztes jó csak a végső cél által kijelölt jó lehet, amely már nem lehet semmilyen más cél elérésének az eszköze. Ehhez a jóhoz képest minden más jó hasznos jó.</p>
<p style="text-align: justify;">Servais Pinckaers OP A keresztény erkölcsteológia forrásai című könyvében (Paulus Hungarus/ Kairosz 2001) felhívja a figyelmet arra, hogy az „eszköz” szó leértékelően hangozhat, amikor például embereket, barátokat, férjet, feleséget egyszerűen csak eszköznek tekintünk az Isten felé vezető utunkon (399 o.). Valójában Szent Tamás (tudomásom szerint) nem használja a  szoros értelemben eszközt jelentő <em>instrumentum</em> szót az erkölcsi értelemben vett eszközzel kapcsolatban. A ható oksággal (causa efficiens)  kapcsolatban beszélhetünk fő okról (causa principalis) és eszköz okról (causa instrumentalis). Így például mondhatom azt a kert felásása után, hogy fő oka vagyok a felásott kertnek, az ásó pedig ennek eszköz oka. Az erkölcstanban azonban a cél okságra (causa finalis) van helyezve a hangsúly. A másik ember célként is megjelenik és így <em>bonum honestum</em>-nak<em> </em>is tekinthető. Megjegyezzük még, hogy a célhoz vezető eszköz szoros értelemben véve mindig a mi cselekedetünk és nem pedig a tölünk különböző létező, akire vonatkozhat cselekedetünk. Szent Tamás a cél elérésének „eszközeit” a „<em>quae ad finem sunt” </em>(amelyek a célra irányulnak) kifejezéssel jelzi. Valójában a szabad akarat választása nem szoros értelemben vett eszközökről, hanem a célt megvalósító ható okokról, ezek milyenségéről szól. Míg az emberalatti világban a cselekvőnek nincs semmilyen hatalma a céllal kapcsolatban, ez teljességgel kívülről adott számára, addig az ember a célt felismeri, a hozzá vezető utakat, eszközöket pedig választja. Az embernél tökéletesebb, anyag nélküli angyalok egyetlen döntés után nyerték el üdvösségüket vagy kárhoztak el. Az ember azonban a végső tökéletesség eléréséig a teremtett világban található jók által halad előre, így növekedve a tökéletességben. (A teremtett jók végső célként való kezelése azonban lehetetlenné teszi az utat.)</p>
<p style="text-align: justify;">Az emberi cselekedetekben az értelem és az akarat együttműködése hiányos is lehet. Az akarat az értelem által bemutatott jó irányába mozdul. Az értelem hibás, hiányos működése következtében azonban előfordulhat az, hogy nem igazi jóról, hanem csak látszólag jóról (bonum apparens) van szó. A kiválasztó akarat döntése miatt pedig a célhoz vezető utak mérlegelése túl korán megszakadhat és így a választás helytelen választás lesz. Ezekben az esetekben erkölcsileg rossz cselekedetről, bűnről lehet szó. Egyik következő bejegyzés témája a rossz, ezen belül pedig az erkölcsi rossz lesz.</p></div>
    </div>
    
    <div class="article">
        <div class="title">A tudattalan és a tomista antropológia. 1. rész</div>
        <div class="categories">antropológia</div>
        <div class="summary">Az ember összetettsége Az előző bejegyzésekben az emberi cselekedetek erkölcsi minősítésével foglalkoztunk. Rámutattunk arra, hogy a cselekedet erkölcsileg jónak vagy rossznak minősítése a metafizikai értelemben vett jón alapszik, azon, hogy a cselekedetek mennyiben szolgálják a cselekvő természetének megfelelő létezését, tökéletességét. &#8230; <a href="https://www.matthaios.hu/a-tudattalan-es-a-tomista-antropologia-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: center;"><strong>Az ember összetettsége</strong></p>
<p style="text-align: justify;">Az előző bejegyzésekben az emberi cselekedetek erkölcsi minősítésével foglalkoztunk. Rámutattunk arra, hogy a cselekedet erkölcsileg jónak vagy rossznak minősítése a metafizikai értelemben vett jón alapszik, azon, hogy a cselekedetek mennyiben szolgálják a cselekvő természetének megfelelő létezését, tökéletességét. Az erkölcsi minősítés csak azon cselekedetekre alkalmazható, amelyeknek az ember ura, amelyek az értelem felismerésén és az akarat szabad döntésén alapulnak. A 20. század folyamán, mint a század nagy felfedezései, megjelentek azok a pszichológiai irányzatok, amelyek az emberi cselekvés erkölcstan által követelt feltételét, a tudatosságot az emberi lélek működésének csupán egy (egyesek szerint nem is túl nagy) szeletére korlátozzák. Amit esetleg tudatos cselekvésnek gondolunk, amögött sokszor a tudattalan mozgásai lehetnek. Szerintük az a modell (és ez Aquinói Szent Tamás, a hagyományos katolikus erkölcstan modellje), amely az ember lelki életét az értelem megismerésére és a szabad akarat döntésére alapozza, csak szűk területen érvényes, mert a tudatosságnak ez a feltételezett szintje csak egy parányi sziget a tudattalan óceánján.</p>
<p style="text-align: justify;">A huszadik század egyik legjelentősebb felfedezése a pszichoanalízis. A különböző irányzatok képviselői között talán a legfigyelemreméltóbb <a href="https://hu.wikipedia.org/wiki/Carl_Gustav_Jung">C. G. Jung</a> <a class="footnote" href="https://www.matthaios.hu/feed/?paged=9#note-2842-1" id="return-note-2842-1" title="A jung-i pszichológia jó áttekintését adja Jolande Jacobi magyarul is megjelent könyve: C. G. Jung pszichológiája, animus, Budapest, 2009"><sup>1</sup></a>, aki irányzatát a pszichoanalízis más képviselőitől (<a href="https://hu.wikipedia.org/wiki/Sigmund_Freud">Freud</a>, <a href="https://hu.wikipedia.org/wiki/Alfred_Adler">Adler</a>) megkülönböztetve nem pszichoanalízisnek, hanem analitikus vagy komplex pszichológiának nevezi.</p>
<p style="text-align: justify;">Néhány blogbejegyzés nyilván nem alkalmas arra, hogy a tomista antropológia és az analitikus pszichológia teljes szintézisét adják. Ez sokkal alaposabb munkára és a szakterülettel kapcsolatban nagyobb tájékozottsággal rendelkező szerzőkre vár. A következő bejgyzésekben csak – Szent Tamás módszeréből kiindulva – megpróbáljuk megkeresni, hogy elsősorban Jung pszichológiája fogalmilag hol kapcsolódhat a tomista antropológiához. Szent Tamásnál a lelki jelenségek megértésének módszere általában azzal kezdődik, hogy meghatározza azt, hogy ezek hol helyezkednek el az emberben, az ember milyen képességeihez tartoznak, milyen tárgyra, objektumra irányulnak. A módszer egy másik mozzanata az, hogy a jelenségeket néha tágabb körben állítva vizsgálja: egyrészt összehasonlítja az állatvilágban talált megfelelőivel (ha vannak ilyen), másrészt pedig az anyagtól mentes, tisztán szellemi teremtett létezők, az angyalok „lelki életével”. Az összehasonlításban néha eljut az isteni életig is, amelyet a teljes aktualitás, megvalósultság és a teljes egyszerűség jellemez.</p>
<p style="text-align: justify;">Az ember test és lélek szoros, belső egysége. Ez az egység nem olyan egység, amely fizikai értelemben meghatározható, elválasztható részek egysége. Egy gép esetében is beszélhetünk egységről, de ez az egység olyan alkatrészekből összerakott egység, amely egységben az alkatrészek nem vesztik el saját természetüket, a gép egysége csak egy külső egység, amely a gép tervezőjétől származik. A <a href="https://www.matthaios.hu/az-ember-test-es-lelek-1-resz/">test és lélek egységének megragadására</a> az arisztotelészi-tomista filozófia az elsődleges anyag, lényegadó forma (materia prima, forma substantialis) fogalompárt használja. A lényegadó formát élő szervezetek esetében léleknek is nevezik, utalva arra, hogy ezekben az esetekben a forma a „felelős” azért, hogy a megformált anyag az élethez szükséges egységet és szerveződést hordozza, azaz élő anyag legyen. Így a növények esetében beszélhetünk növényi, vegetatív lélekről, az állat esetében pedig állati, érzékelő, szenzitív lélekről. Az állati működés magában foglalja a növényi működést is, ezt azonban tökéletesebb szintre emeli, a növényi funkciókhoz hozzáadódnak az állati funkciók, amelyek legjellemzőbbje az érzékszervekkel való érzékelés és az érzéki adatok ösztönös kiértékeléséből fakadó cselekvés. A növényi lélek azonban nem egy önálló rétegként épül be az állati lélekbe, ahogyan például egy működő számítógép esetében a hardver rétegére épül a szoftver. Tehát csak átvitt értelemben lehet azt mondani, hogy az állati lélek mintegy szoftver a növényi létezés által adott hardveren. A lényegadó formák egyetlensége a tomista természetfilozófia álláspontja ellentétben például <a href="https://hu.wikipedia.org/wiki/Duns_Scotus">Duns Scotus</a> álláspontjával. A tomista álláspont szerint az állat esetében az anyagot egyetlen lélek, az állati lélek közvetlenül formálja meg, tehát nem arról van szó, hogy az állati forma csak az alatta álló növényi forma által képviselt réteget formálja meg. A növényi forma képességei azonban nem tűnnek el, ezek a képességek az állat képességei is az állati létezésbe belsőleg integrálva. A magasabb rendű formákba integrált alacsonyabb formák tehát, nem lényegileg, lényegadó formaként vannak jelen, hanem csak erő szerint, <em>virtualiter</em>. Visszatérve a hardver-szoftver hasonlatra, a hasonlatot az élő szervezet (és általában a lényegadó formák) esete meghaladja annyiban, hogy az alacsonyabb rendű forma fizikailag nem különíthető el, ellentétben a számítógépekkel, amelyek esetében a hardverre például Windows operációs rendszer helyett valamilyen <a href="https://hu.wikipedia.org/wiki/Linux">Linux</a> rendszert tölthetünk, és ezután ugyanaz a gép most már más felhasználói felületekkel, más programokkal működik. Ez azért lehetséges, mert a szoftver nem „járja át” a hardvert úgy, ahogyan a lényegadó forma teljes mélységében átjárja a megformált anyagot. (Most nem foglalkozunk azzal az érdekes témával, hogy éppen a biológiában találkozunk a hardver-szoftver kettősséggel. Ezt a témát röviden már érintettük egy <a href="https://www.matthaios.hu/forma-es-informacio/">régebbi bejegyzésben</a>.)</p>
<p style="text-align: justify;">A növényi és állati léleknek és általában a formáknak az a tulajdonsága, hogy amikor a megformált anyag és a formája közti egység felbomlik, akkor a forma is megszűnik. A dolog létezése csak a megformált anyag és a forma együttesében van. Ennek megszünésekor az anyag más forma által megformálva más dolog anyaga lesz. A platonista elképzelés szerint a formáknak külön, önálló létezése van, a mi világunk dolgai csak azáltal vannak, hogy részesednek ezekből a formákból, ideákból. Az arisztoteleszi-tomista filozófia szerint a megformált és a forma ugyan metafizikailag, lételvként különböznek egymástól, de ezeknek egymástól elszakított, valóságosan külön létezése nincs. A formáknak külön létezéséről csak mint az emberi ismeret általános fogalmainak létezéséről beszélhetünk. Az emberi lélek, az ember formája azonban különbözik a világunkban található összes többi formától, mert ez a megformált anyagtól elszakadva (a halál után) önállóan létezik tovább. Az ember fogantatásakor több történik, mint általában a világban tapasztalható keletkezésekkor. A keletkezésben az anyag új lényegadó formát nyer a világban működő okok által. Az ember fogantatásakor azonban az anyag egy olyan forma által lesz megformálva, amely nemcsak formaként, a megformált és a forma egységében képes létezni, hanem anyagtalan, szellemi létezőként is. Ez a forma a „felelős” az ember anyagot meghaladó képességeiért, az értelemért és az akaratért. Az emberi lélek szellemi, anyagot nélkülöző létezésének a képessége azonban nem jelenti azt, hogy ez a létezés a lélek természetes állapota. Isten az emberek lelkét a konkrét ember formájaként teremti. A halál utáni, testtől elszakított, elkülönült lélekkénti (<a href="https://www.matthaios.hu/az-anima-separata-1-resz/">anima separata</a>)  létezés csak ideiglenes állapot a test föltámadásáig.</p>
<p style="text-align: justify;">Az ember tehát olyan összetett létező, amelyről egyszerre állítható, hogy anyagi és szellemi létező, mert az emberi lélek, az ember formája szellemi létező. A szellemi létezésnek azonban vannak olyan fokozatai is, amikor ez önállóan létező forma (forma subsistens), anélkül, hogy valamit is megformálna. (A „forma” szó ezen használata utal a szó filozófiai alapjelentésére, amely szerint a forma meghatározottság, ténylegesség.) Az anyag nélküli teremtett szellemi létező az <a href="https://www.matthaios.hu/az-angyalok-1-resz/">angyal</a>. A fejlődés, a kibontakozás az anyagi létezés tulajdonsága, az angyali életre nem jellemző a mi életünkben jelenlévő állandó változás, fejlődés. Így például az angyal természetes ismerete (a természetfeletti ismeretről ebben a bejegyzésben most nem beszélünk) nem fejlődik, amit tud, azt létezése első pillanatától kezdve tudja és ennek a tudásnak az intenzitása, tudatossága sem változik. Az angyali létezésre nagyobb mértékben jellemző az a megvalósultság, amely az ember esetében csak fokozatosan megvalósuló megvalósultság, a különböző képességek időben történő megvalósulása. Az angyal esetében tehát nincs értelme az angyali lélek olyan működéséről beszélni, amely tudattalan működés lenne.</p>
<p style="text-align: justify;">Az angyali tökéletességnek, a magasabb szintű megvalósultságnak következménye, hogy az angyal önismerete tiszta és világos, önmagát átfogó ismeret. Szent Tamás szerint az angyal lényege szerint ismeri magát. Minden megismerésre igaz, hogy csak az ismerhető meg, ami megvalósultság. Annak a képességnek az ismerete, amelynek megvalósultságát megismertük, csak ezután következik, ezt mintegy a megvalósultságból visszafelé elindulva ismerjük meg. Az angyali természet magas fokú megvalósultsága következtében az angyal önismerete is magas fokú. Az emberre azonban a még meg nem valósult potencialitás, a képességiség inkább jellemző, ezért az ember önismerete nem közvetlenül lényeg általi önismeret. Ez az ismeret közvetlenül a lélek egyes képességeinek megvalósultságaira, a megtapasztalt történésekre támaszkodik és ezek alapján, sokszor fáradtságos úton jut el valamilyen önismeretre.</p>
<p style="text-align: justify;">A fentiek szempontokat adnak a tudattalannak, mint jelenségek forrásának az ember egységében való elhelyezéséhez. Az ember esetében éppen anyagból és szellemből való összetettsége miatt lehet egyáltalán valamilyen tudatalattiról beszélni. Így például tudatunk fókusza nem irányulhat egyszerre, azonos intenzitással minden ismeretünkre, van emlékezetünk, amelyben ott vannak azon ismereteink is, amelyekre éppen nem fókuszál tudatunk. Ismereteink, lelki életünk is fejlődik, növekszik. A tomista ismeretelmélet Arisztotelész nyomán a <em>tabula rasa </em>álláspontjára helyezkedik, azaz az emberi értelem olyan tiszta képesség, amelynek nincsenek eleve meglévő ismeretei. Míg az angyal létének kezdetétől fogva rendelkezik minden természetének megfelelő ismerettel, az embernek nincsenek veleszületett ismeretei (ideae innatae).</p>
<p style="text-align: justify;">Az angyalok esetében tehát nem lehet valamilyen pszichoanalízisről, analitikus pszichológiáról beszélni. Az analitikus pszichológia nagyrészt a test és lélek viszonyáról szól, amint erről később lesz szó. Minthogy az emberi lélek lényegadó forma, ezért nem lehet ez és a megformált között valamilyen olyan kapcsolatról beszélni, amilyen kapcsolat van például a hardver és a szoftver között. Annak érdekében azonban, hogy az ember lelki működését megértsük, mégis szükséges valamilyen csatlakozási felületet – a szoftverfejlesztésben használt szóval kifejezve –  valamilyen interfészt használnunk, tudva azt, hogy az ilyen interfészek csak közelítések, és nem merítik ki, nem teszik teljesen érthetővé a szaktudomány területén a metafizikailag különböző lételvek, az anyag és lélek egymáshoz való viszonyát. Szent Tamás ennek érdekében képességeinket abból a szempontból nézi, hogy melyek ezek közül azok, amelyek az állatokkal közösek és melyek azok, amelyek csak a szellemi létezést jellemzik. Szellemi képességünk az értelem és az akarat. Ezek a képességek működésükben támaszkodnak az állatokkal közös, érzékeléshez kapcsolodó képességeinkre. Azonban az érzékeléssel kapcsolatos képességeink sem már egyszerűen állati képességek, szellemi lelkünk a test lényegadó formájaként átjárja ezeket is, ezek már szellemi létezésbe „merülő” képességek. Ezáltal válnak alkalmassá arra, hogy emberi életünkben, amely szellemi élet is,  részt vegyenek. Az egyik következő bejegyzésben ezekkel foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-2842-1">A jung-i pszichológia jó áttekintését adja Jolande Jacobi magyarul is megjelent könyve: C. G. Jung pszichológiája, animus, Budapest, 2009 <a href="https://www.matthaios.hu/feed/?paged=9#return-note-2842-1">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás Krisztus üdvösséget hozó szenvedéséről (III. q. 48)</div>
        <div class="categories">fordítások</div>
        <div class="summary">A Lábjegyzetek blog egyik bejegyzése azzal a kérdéssel foglalkozik a Summa Theologiae harmadik része 46. kérdésének 3. szakasza alapján, hogy miért kellett Krisztusnak szenvednie. Az alábbiakban közreadjuk a 48. kérdés fordítását. A fordítás az interneten elérhető eredeti szöveg alapján készült, &#8230; <a href="https://www.matthaios.hu/aquinoi-szent-tamas-krisztus-udvosseget-hozo-szenvedeserol-iii-q-48/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A Lábjegyzetek blog egyik <a href="http://www.labjegyzetek.com/kezd337lap/krisztus-szenvedese">bejegyzése</a> azzal a kérdéssel foglalkozik a Summa Theologiae harmadik része 46. kérdésének 3. szakasza alapján, hogy miért kellett Krisztusnak szenvednie. Az alábbiakban közreadjuk a 48. kérdés fordítását. A fordítás az interneten elérhető <a href="http://www.corpusthomisticum.org/sth4046.html#49002">eredeti szöveg</a> alapján készült, esetenként támaszkodva a New Advent honlap <a href="http://www.newadvent.org/summa/4048.htm">angol fordítására</a>. A Summa Theologiae első és második részének Tudós-Takács János által készített magyar fordítása, különösen hangzik, de csak a Gede testvérek könyvesboltjában szerezhető be. </em></p>
<p style="text-align: center;">48. KÉRDÉS</p>
<p style="text-align: center;">[Hogyan okozza Krisztus szenvedése üdvösségünket?]</p>
<p style="text-align: justify;">A következőkben Krisztus szenvedésének a hatásáról lesz szó. Először a hatás módjával foglalkozunk, másodszor pedig magával a hatással. Az első témával kapcsolatban hat problémát vetünk föl:</p>
<ol style="text-align: justify;">
<li><a href="https://www.matthaios.hu/feed/?paged=9#szakasz1">Krisztus szenvedése érdemként okozta-e üdvösségünket?</a></li>
<li><a href="https://www.matthaios.hu/feed/?paged=9#szakasz2">Krisztus szenvedése elégtételként okozta-e üdvösségünket?</a></li>
<li><a href="https://www.matthaios.hu/feed/?paged=9#szakasz3">Krisztus szenvedése áldozatként okozta-e üdvösségünket?</a></li>
<li><a href="https://www.matthaios.hu/feed/?paged=9#szakasz4">Krisztus szenvedése megváltásként okozta-e üdvösségünket?</a></li>
<li><a href="https://www.matthaios.hu/feed/?paged=9#szakasz5">Krisztus sajátos tulajdonsága-e az, hogy ő megváltó?</a></li>
<li><a href="https://www.matthaios.hu/feed/?paged=9#szakasz6">Krisztus szenvedése megvalósító okként okozta-e üdvösségünket?</a></li>
</ol>
<p style="text-align: justify;"><strong><a name="szakasz1"></a>1. SZAKASZ </strong> [Vajon Krisztus szenvedése elégtételként okozta-e üdvösségünket?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1. Úgy látszik, hogy Krisztus szenvedése üdvösségünket nem érdemként okozta. A szenvedések forrása ugyanis nem bennünk van. Senki sem szerez azonban érdemeket vagy dicséretet, kivéve, ha ennek forrása saját magában van. Tehát Krisztus szenvedése nem volt érdemszerző.</p>
<p style="text-align: justify;">2. Ezenkívül, amint ezt az előzőekben kifejtettük [q. 9. a. 4; q. 34 a. 3], Krisztus tettei fogantatásától kezdve érdemszerzők voltak mind a maga számára, mind számunkra. Fölösleges azonban olyat kiérdemelni, ami már ki van érdemelve. Tehát Krisztus szenvedése által nem érdemelte ki üdvösségünket.</p>
<p style="text-align: justify;">3. Ezenkívül, az érdem gyökere a szeretet. Krisztus szeretete azonban nem növekedett szenvedése által a szenvedése előtti szeretetéhez képest. Így tehát üdvösségünket szenvedése nem jobban érdemelte ki, mint amit ezelőtt cselekedett.</p>
<p style="text-align: justify;"><strong>Ezzel szembe áll<em> </em></strong>az, amit a Filippieknek írt levél 2. fejezetében találunk (9): <em>Isten fölmagasztalta Őt,</em> Szent Ágoston azonban azt írja, hogy <em>a szenvedés alázatossága érdemelte ki a dicsőség fényességét, a fényesség az alázatosság jutalma</em>. De Ő nemcsak saját magában dicsőült meg, hanem a benne hívőkben is, amint az Szent János evangéliumának 17. fejezetében írva van (10). Így tehát úgy látszik, hogy ő maga érdemelte ki a benne hívők üdvösségét.</p>
<p style="text-align: justify;"><strong>Válaszul</strong> azt kell mondanunk, hogy, amint arról az előzőekben szó volt [q. 7, a. 1,9; q. 8 a.1,5], a Krisztusnak adott kegyelem nem csak saját személyének szól, hanem ez róla, mint az Egyház fejéről átáramlik tagjaiba. Ezért Krisztus műve úgy viszonyul saját magához és tagjaihoz, mint ahogyan egy kegyelemben lévő ember tettei viszonyulnak saját magához. Nyilvánvaló azonban, hogy mindenki, aki a kegyelem állapotában van és az igazságért szenved, ezáltal az üdvösséget érdemli ki saját maga számára. Szent Máté evangéliumának 5. fejezete szerint (10): <em>boldogok, akiket üldöznek az igazságért</em>. Így tehát Krisztus szenvedése által nemcsak maga, hanem minden tagja számára üdvösséget érdemelt.</p>
<p style="text-align: justify;">Az 1. ellenvetésre tehát azt kell mondanunk, hogy a szenvedésnek, mint ilyennek külső forrása van, de amennyiben ezt valaki önként elviseli, belső forrással is rendelkezik.</p>
<p style="text-align: justify;">A 2. ellenvetésre azt kell mondanunk, hogy Krisztus születésétől kezdve folyamatosan kiérdemli számunkra tetteivel az örök üdvösséget, de részünkről bizonyos akadályok merülnek fel, amelyek megakadályozzák az előzetes érdem hatásának érvényesülését. Így tehát ezen akadályok megszüntetése miatt kellett Krisztusnak szenvedni, amint erről az előzőekben szó volt [q. 46  a. 3].</p>
<p style="text-align: justify;">A 3. ellenvetésre azt kell mondanunk, hogy Krisztus szenvedésének volt olyan hatása, amely hatással nem rendelkeztek az ezt megelőző érdemek. Ez nem a nagyobb szeretet miatt volt így, hanem a szenvedés sajátos természete miatt, amely megfelel az ilyen hatásnak, amint ez nyilvánvaló a Krisztus szenvedésének megfelelősségéről mondottak alapján [q. 46  a. 3].</p>
<p style="text-align: justify;"><strong><a name="szakasz2"></a>2. SZAKASZ  </strong>[Krisztus szenvedése elégtételként okozta-e üdvösségünket?]</p>
<p style="text-align: justify;">A második problémát így közelítjük meg:</p>
<p style="text-align: justify;">1. Úgy látszik, hogy Krisztus szenvedése nem okozhatta elégtételként üdvösségünket. Annak kell ugyanis elégtételt adnia, aki vétkezett, amint ez nyilvánvaló a bűnbánat más részei alapján: annak kell bűneit megbánni és bevallani, aki vétkezett. <strong></strong>Krisztusról azonban úgy beszél Szent Péter első levelének 2. fejezete, mint aki nem vétkezett [22]. Így tehát nem adhat elégtételt saját szenvedése által.</p>
<p style="text-align: justify;">2. Ezenkívül, nem lehet elégtételt adni egy még nagyobb sértés által. Krisztus szenvedésében azonban a legnagyobb sértést követték el, mert a legsúlyosabb bűn az őt keresztre feszítők bűne, amint erről az előzőekben szó volt [q. 47, a. 3]. Úgy látszik tehát, hogy Krisztus szenvedése által nem lehet Istennek elégtételt adni.</p>
<p style="text-align: justify;">3. Ezenkívül, az elégtételnek arányban kell lennie a bűnnel. Úgy látszik azonban, hogy Krisztus szenvedése nincs arányban az emberi nem által elkövetett összes bűnnel, mert ő nem istensége szerint, hanem teste szerint szenvedett, amint erről Szent Péter első levelének 4. fejezetében ír [1]: <em>Krisztus tehát testében szenvedett</em>. Az a lélek azonban, amelyben a bűn van, fontosabb, mint a test. Így tehát Krisztus szenvedése által nem adhatott elégtételt bűneinkért.</p>
<p style="text-align: justify;"> <strong>Ezzel szemben áll az</strong>, hogy Krisztus személyéről mondja a zsoltár [68, 5]: <em>meg kell fizetnem azért, amit nem vétettem</em>. Nem fizet meg azonban az, aki nem nyújt teljes elégtételt.</p>
<p style="text-align: justify;"><strong>Válaszul </strong>azt kell mondanunk, hogy az nyújt igazi elégtételt a sértésekért, aki a sértettnek olyat ajánl fel, amit az ugyanúgy vagy jobban szeret, mint amennyire gyűlöli a sértést. Krisztus azonban, szeretetből és engedelmességből vállalva a szenvedést, nagyobbat ajánlott fel Istennek, mint ami szükséges lenne az emberi nem által elkövetett összes sértésért való elégtételhez. Először is azon szeretet nagysága miatt, amely által vállalta a szenvedést. Másodszor azon élet méltósága miatt, amelyet elégtételként felajánlott, ez ugyanis Istennek és embernek volt az élete. Harmadszor Krisztus szenvedésének egész személyére való kiterjedése és fájdalmának nagysága miatt. Így tehát Krisztus szenvedése nem csupán elegendő, hanem túláradó elégtétel az emberi nem bűnei miatt, amint erről Szent János első levelének 2. fejezete ír [2]: <em>Ő engesztelő áldozat bűneinkért, de nemcsak a mieinkért, hanem az egész világ bűneiért</em>.</p>
<p style="text-align: justify;">Az 1. ellenvetésre azt kell mondanunk, hogy a fej és a tagok mintegy misztikus testet alkotnak. Ezért Krisztus elégtétele az összes benne hívőre vonatkozik, mint tagjaira. Amennyiben két ember egy a szeretetben, úgy egyik a másik tetteiért elégtételt adhat, amint ez nyilvánvaló a fentiekből.</p>
<p style="text-align: justify;">A 2. ellenvetésre azt kell mondanunk, hogy nagyobb volt a szenvedő Krisztus szeretete, mint a keresztre feszítők gonoszsága. Így ezért Krisztus többért tudott elégtételt adni szenvedése által, mint amekkora sértést a keresztre feszítők elkövettek. Szenvedése elegendő és túláradó volt ahhoz, hogy elégtételt adjon az őt keresztre feszítők bűneiért.</p>
<p style="text-align: justify;">A 3. ellenvetésre azt kell mondanunk, hogy Krisztus testének méltóságát nem csak a test természete szerint kell megítélni, hanem az ezt felvevő személye szerint is, amennyiben ez a test Isten teste volt és emiatt végtelen méltósággal rendelkezett.</p>
<p style="text-align: justify;"><strong><a name="szakasz3"></a>3. SZAKASZ  </strong>[Krisztus szenvedése áldozatként okozta-e üdvösségünket?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1. Úgy látszik, hogy Krisztus szenvedése nem volt áldozati cselekmény, az igazinak ugyanis meg kell felelnie előképeinek. De az ószövetségi áldozatokban, amelyek Krisztus előképei voltak, soha sem áldoztak fel emberi testet, sőt az ilyen áldozatokat gyűlöleteseknek tekintették. Így szól erről a zsoltár [105, 38]: <em>Kiontották az ártatlan vért, fiaik és lányaik vérét, amelyet Kánaán bálványainak áldoztak</em>. Úgy látszik tehát, hogy Krisztus szenvedése nem mondható áldozatnak.</p>
<p style="text-align: justify;">2. Ezenkívül, Szent Ágoston írja az Isten Városa 10. fejezetében, hogy <em>a látható áldozat a láthatatlan áldozat szakramentuma, azaz szent jel</em>. Krisztus áldozata azonban nem jel, hanem inkább más jelek által jelzett dolog. Úgy látszik tehát, hogy Krisztus áldozata nem áldozat.</p>
<p style="text-align: justify;">3. Ezenkívül, aki áldozatot mutat be, valamilyen szent cselekményt végez, amint erre a név [sacrificium] is utal. Azok azonban, akik Krisztust megölték, semmilyen szent cselekményt nem végeztek, hanem nagy gonoszságot követtek el. Tehát Krisztus szenvedése inkább tekinthető gonosz tettnek, mint szent cselekménynek.</p>
<p style="text-align: justify;"><strong>Ezzel szemben áll az</strong>, amit az Apostol mond az Efezusiakhoz írt levél 5. fejezetében [2]: <em>jóillatú áldozatként ajánlotta fel önmagát értünk</em>.</p>
<p style="text-align: justify;"><strong>Válaszul azt </strong>kell mondanunk, hogy áldozatnak tulajdonképpen azt a cselekményt nevezzük, amelyet az Isten iránti köteles tiszteletből, az ő kiengesztelésére végeznek. Ezért mondja Szent Ágoston az <em>Isten Városa</em> című könyve 10. fejezetében, hogy <span style="font-size: medium;"><em>minden olyan cselekmény igazi áldozat, amelyet azért végzünk, hogy szent közösségben Istenhez tartozzunk. Ez a cselekmény arra a jóra, mint célra irányul, amely által valóban boldogok lehetünk</em>. </span>Ugyanezen a helyen még Szent Ágoston hozzáteszi, hogy <em>Krisztus pedig szenvedésében magát ajánlotta fel értünk</em>. A szenvedés önkéntes elviselését Isten teljességgel elfogadta, mint szeretetből fakadó cselekedetet. Ezért nyilvánvaló, hogy Krisztus szenvedése igazi áldozat volt. Szent Ágoston később megjegyzi ugyanabban a könyvben: <span style="font-size: medium;"><em>ennek az igazi áldozatnak különböző előképei voltak az ószövetségi áldozatok, amelyek sokasága ezt az egy áldozatot jelezte, mint amikor sok szóval egyetlen dolgot írunk le annak érdekében, hogy fáradtság nélkül jussunk el a dologhoz</em>. </span>Szent Ágoston a Szentháromságról szóló könyvének 4. fejezetében mondja: <span style="font-size: medium;"><em>minden áldozattal kapcsolatban négy dolgot kell figyelembe venni, azt tudniillik, hogy ezt kinek ajánlják föl, hogy ezt ki ajánlja föl, hogy mit ajánlanak föl, és hogy ezt kiért ajánlják föl. Az egyetlen igazi közvetítő maga engesztel ki minket Istennel a béke áldozatában. Ő egy marad azzal, akinek az áldozatot bemutatja, magában egybefoglalja azokat, akikért az áldozatot bemutatja, ugyanaz az egy, aki az áldozatot bemutatja, és aki maga az áldozat</em>.</span></p>
<p style="text-align: justify;">Az 1. ellenvetésre azt kell mondanunk, hogy<i> </i>az igazinak valamiben meg kell felelnie az előképeknek, de nem mindenben, mert az igazinak meg kell haladnia az előképeket. Ezért megfelelő volt, hogy annak az áldozatnak az előképében, amelyben Krisztus teste ajánltatott fel értünk, ugyancsak testet ajánlottak fel, de ez nem emberi test volt, hanem olyan állatoké, amelyek Krisztus testének föláldozását előre jelezték, ez utóbbi ugyanis a legtökéletesebb áldozat. Először azért megfelelő ez, mert az emberi természet szerinti test megfelelően ajánltatott fel az emberekért és veszik ezt magukhoz az emberek az Oltáriszentségben. Másodszor azért, mert ami képes a szenvedésre és a halálra, az alkalmas volt a feláldozásra. Harmadszor azért, mert ami bűn nélkül való, hatékonyan tud megtisztítani a bűntől. Negyedszer azért, mert a felajánló testét Isten áldozatként elfogadta a saját testét felajánló szeretete miatt. Ezért mondja Szent Ágoston a Szentháromságról szóló könyvének 4. fejezetében: <em>Mit vehetnének magukhoz annyira alkalmasan az emberek, mint azt az emberi testet, amely értük felajánltatott? És mi lehet annyira erre a feláldozásra alkalmas, mint a halandó test? És mi lehet annyira tiszta a halandók bűneiktől való megtisztításához, mint a testi vágy nélkül fogant, szűzi méhből született test? És mit lehet annyira kevezően felajánlani és elfogadni, mint a mi áldozatunkat, a mi papunk testét?</em></p>
<p style="text-align: justify;">A 2. ellenvetésre azt kell mondanunk, hogy Szent Ágoston itt a látható áldozatokról, mint előképekről beszél. Krisztus szenvedése, jólehet más előképnek tekinthető áldozatok által jelezve van, mégis valamilyen, általunk megszívlelendő dolog jele Szent Péter első levelének 4. fejezete szerint [1]: <em>Krisztus tehát a testben szenvedett, ti is ugyanennek a gondolatnak a fegyverzetét öltsétek magatokra, mert aki testben szenvedett, elszakadt a bűntől, hogy a testi életében még hátralevő időben már ne az emberi vágyaknak, hanem Isten akaratának éljen</em>.</p>
<p style="text-align: justify;">A 3. ellenvetésre azt kell mondanunk, hogy Krisztus szenvedése a gyilkosok részéről gonosz tett, de a szeretetből szenvedő részéről áldozat volt. Így maga Krisztus ajánlotta fel ezt az áldozatot, nem pedig azok, akik őt megölték.</p>
<p style="text-align: justify;"><b><br />
</b><strong><a name="szakasz4"></a>4. SZAKASZ  </strong>[Krisztus szenvedése megváltásként okozta-e üdvösségünket?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1. Úgy látszik, hogy Krisztus szenvedése nem eredményezte megváltásként üdvösségünket. Senki sem vásárol vagy vált ki olyat, ami mindig is az ővé volt. Az emberek azonban mindig Istenéi voltak a zsoltár szerint [23, 1]: <em>az Úré a föld és teljessége, a földkerekség és mindazok, akik laknak rajta</em>. Úgy látszik tehát, hogy Krisztus nem váltott meg minket szenvedése által.</p>
<p style="text-align: justify;">2. Ezenkívül, amint Szent Ágoston mondja a Szentháromságról szóló könyve 13. fejezetében: <em>Krisztus a Sátánt fölülmúlta igazságával</em>. Az igazság azonban azt kívánja, hogy attól, aki álnoksággal jut idegen dologhoz, el kell venni ezt, mert az álnokság és a csalás senkit sem hozhat előnyös helyzetbe. Mivel tehát a Sátán Isten teremtményét, az embert becsapva, őt magának alávetette, úgy látszik, hogy az embert nem a kiváltás által kell megszabadítani ettől a hatalomtól.</p>
<p style="text-align: justify;">3. Ezenkívül, ha valaki valamit vesz vagy kivált, fizet ezért annak, aki a tulajdonosa a dolognak. Krisztus azonban nem fizetett vérével, mint megváltásunk árával a Sátánnak. Tehát Krisztus nem váltott meg bennünket szenvedése által.</p>
<p style="text-align: justify;"><strong>Ezzel szemben áll az</strong>, amit Szent Péter első levelének 1. fejezetében olvashatunk [1, 18]: <em>nem romlandó arany vagy ezüst által vagytok atyai örökségetek hiábavalóságából megváltva, hanem Krisztusnak, mint tiszta és szennytől mentes báránynak a drága vére által. </em>A Galatákhoz írt levél 3. fejezetében pedig ezt olvashatjuk [13]: <em>Krisztus megváltott bennünket a törvény átkától.</em> Krisztus ugyanis értünk elátkozottá vált, amennyiben értünk szenvedett a kereszten, az előzőekben mondottak szerint [q. 46 a. 4]. Tehát Krisztus bennünket szenvedése által megváltott.</p>
<p style="text-align: justify;"><strong>Válaszul</strong> azt kell mondanunk, hogy az ember a bűn által kétféleképpen vált fogollyá. Először is a bűn szolgasága által, ugyanis Szent János evangéliumának 8. fejezetében [34] olvashatjuk, hogy <em>aki bűnt követ el, a bűn szolgaságába kerül</em>. Hasonlóan, Szent Péter második levelének 2. fejezetében [19] az áll, hogy <em>ami az ember felett győzedelmeskedik, annak szolgájává válik. </em>Mivel a Sátán az ember bűnre csábítása által az ember fölé kerekedett, az ember a Sátán szolgaságába került. Másodszor pedig a büntetés terhe miatt, amely Isten igazságossága miatt sújtja az embert. És ez bizonyos szolgaság, mert a szolgasághoz hozzátartozik az, hogy a szolgának azt kell elszenvednie, amit nem akar, minthogy a szabad ember rendelkezik maga felett akarata szerint. Minthogy azonban Krisztus szenvedése elegendő, sőt túláradó elégtétel volt az emberi nem bűneiért és ezek büntetéséért, szenvedése mintegy az az ár, amely által megszabadultunk mindkét tehertől. A magáért vagy másokért adott elégtétel ugyanis bizonyos váltságdíjat jelent, amely kivált a bűn és büntetés terhe alól. Dániel próféta könyvének 4. fejezetében mondja [24], hogy <em>bűneidet alamizsnával váltsd meg. </em>Krisztus azonban nem pénzzel vagy valami ilyesmivel adott elégtételt, hanem a legnagyobbat adta értünk, saját magát. Ezért Krisztus szenvedését megváltásunknak kell mondanunk.</p>
<p style="text-align: justify;">Az 1. ellenvetésre azt kell mondanunk, hogy az ember kétféle módon tartozik Istenhez. Először alá van vetve Isten hatalmának. Ez az alávetettség mindig megmarad. Dániel próféta írja könyvének 4. fejezetében [22], hogy <em>a Fölséges uralkodik az emberek országán, és annak adhatja, akinek akarja</em>. A második módon az ember Istenhez tartozik a szeretet egysége által. A Rómaiakhoz írt levél 8. fejezetében olvashatjuk [9], hogy <em>ha valakiben nincs meg Krisztus lelke, az nem tartozik hozzá. </em>Az Isten hatalmának való alávetettség sohasem szűnik meg. A második módon való Istenhez tartozás azonban megszűnik a bűn által. Azért mondjuk tehát, hogy az ember Krisztus szenvedése által meg van váltva, mert Krisztus elégtételt adó szenvedésének hatására szabadult meg a bűntől.</p>
<p style="text-align: justify;">A 2. ellenvetésre azt kell mondanunk, hogy a bűn elkövetése által az ember alárendelődik Istennek és a Sátánnak. A bűn egyrészt sérti Istent, másrészt a bűnbe való beleegyezés alávet a Sátánnak. A bűn szempontjából tehát az ember nem lesz Isten szolgájává, sőt ettől inkább eltávolodik. A Sátán szolgaságába kerülést Isten jogosan engedi meg az ellene elkövetett sértés miatt. Ami pedig a büntetést illeti, az ember alá van vetve Istennek, mint igazságos bírónak, a Sátánnak pedig mint kínzójának, mint a büntetés kegyetlen angyalának, ahogyan Aranyszájú Szent János mondja [Hom xi]. Szent Máté evangéliumának 5. fejezete szerint [25]: <em>nehogy ellenséged átadjon téged a bírónak, a bíró pedig a törvény szolgájának</em>. Jóllehet, a Sátán önmagában nézve jogtalanul tartja fogságában a csalásának áldozatául esett embert, akár a bűn, akár az ehhez rendelt büntetés szempontjából, mégis az ember jogosan szenvedi el ezt, mind a bűn, mind pedig az ehhez rendelt büntetés miatt. Isten ezt megengedte. Ezért az igazságosság Istennel szemben megköveteli azt, hogy az ember meg legyen váltva, de a Sátánnak nem lehet ilyen követelése.</p>
<p style="text-align: justify;">A 3. ellenvetésre azt kell mondanunk, hogy minthogy az embert megszabadító megváltásra szükség volt Istennel szemben, de nem a Sátánnal szemben, nem kellett váltságdíjat fizetni a Sátánnak, hanem csak Istennek. Ezért Krisztusnak saját vérét, amely megváltásunk ára, nem a Sátánnak, hanem Istennek ajánlotta föl.</p>
<p style="text-align: justify;"><strong><a name="szakasz5"></a>5. SZAKASZ  </strong>[Krisztus sajátos tulajdonsága-e az, hogy ő megváltó?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1. Úgy látszik, hogy megváltónak lenni nem Krisztus sajátos tulajdonsága. Azt mondja ugyanis a zsoltár [30, 6], hogy <em>megváltottál engem Uram, igazság Istene.</em> De Úrnak és az igazság Istenének lenni a teljes Szentháromságot illeti meg. Tehát megváltónak lenni nem Krisztus sajátos tulajdonsága.</p>
<p style="text-align: justify;">2. Ezenkívül, arról mondják, hogy megváltó, aki a váltságdíjat adja. De az Atyaisten fiát adta bűneink megváltásaként, ahogy a zsoltár mondja [110, 9]: <em>megváltást küldött az Úr népének. </em>Erről pedig azt mondja a Glossza, hogy <em>ez Krisztus, aki megváltja a foglyokat. </em>Tehát nemcsak Krisztus, hanem az Atya is megváltott bennünket.</p>
<p style="text-align: justify;">3. Ezenkívül, nemcsak Krisztus, hanem más szentek szenvedése is hasznosak voltak megváltásunk szempontjából. A Szent Pál a Kolosszeiekhez írt levél 1. fejezetében írja [24]: <em>örülök, hogy az értetek való szenvedésben kiegészítem testemben azt, ami még hiányzik testének javára, </em>amely test az Egyház. Tehát nemcsak Krisztusról kell azt mondani, hogy ő a megváltó, hanem még más szentekről is.</p>
<p style="text-align: justify;"><strong>Ezzel szemben áll az</strong>, ami a Galatáknak írt levél 3. fejezetében van [13]: <em>Krisztus megváltott minket a törvény átkától akkor, amikor értünk átokká lett.</em> De egyedül csak Krisztus lett értünk átokká. Tehát egyedül csak Krisztus mondható megváltónknak.</p>
<p style="text-align: justify;"><strong>Válaszul </strong>azt kell mondanunk, hogy ahhoz, hogy valaki megváltó legyen, két dolog szükséges: a megváltás cselekedete és a megváltás ára. Ha tehát valaki kifizeti valaki megváltásának az árát, ha ez nem sajátja, hanem másé, nem nevezhető elsődleges értelemben megváltónak, ez a cím inkább azt illeti meg, akiéből a megváltás árát fizetik. Megváltásunk ára azonban Krisztus vére vagy testi élete, amely a vérben van, amelyet maga Krisztus adott oda. Megváltásunk cselekedete és ára tehát mindketten közvetlenül Krisztushoz tartoznak, amennyiben ő ember, de a teljes Szentháromsághoz is, mint első és távolabbi okhoz. A Szentháromsághoz, mint elsődleges szerzőhöz tartozik Krisztus élete maga is, és a Szentháromság sugallatára szenvedett értünk Krisztus, az ember. Ezért közvetlenül megváltónak lenni Krisztus sajátos tulajdonsága, amennyiben ő ember, jóllehet a megváltást lehet a Szentháromságnak, mint első oknak tulajdonítani.</p>
<p style="text-align: justify;">Az 1. ellenvetésre a Glossza magyarázatával válaszolhatunk, amely szerint <em>te, igazság Istene megváltottál engem a hozzád kiáltó Krisztusban: Uram a te kezeidbe ajánlom lelkemet.</em> Így tehát a megváltás közvetlenül Krisztusnak tulajdonítható, elsődlegesen azonban Istennek.</p>
<p style="text-align: justify;">A 2. ellenvetésre azt kell mondanunk, hogy megváltásunk árát közvetlenül az ember Krisztus fizette meg, de az Atyának, mind eredeti szerzőnek a parancsára.</p>
<p style="text-align: justify;">A 3. ellenvetésre azt kell válaszolnunk, hogy a szentek szenvedése használ az Egyháznak, nem ugyan megváltásként, hanem buzdításként és példaként, amint ez a Korintusiakhoz írt második levél 1. fejezetében van [6]: <i>amikor szenvedünk, ez a ti buzdításotokért és üdvösségetekért van. </i></p>
<p style="text-align: justify;"><strong><a name="szakasz6"></a>6. SZAKASZ  </strong>[Krisztus szenvedése megvalósító okként okozta-e üdvösségünket?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1. Úgy látszik, hogy Krisztus szenvedése üdvösségünket nem megvalósító okként okozta. Üdvösségünk megvalósító oka ugyanis az isteni erő nagysága Izajás próféta könyvének 59. fejezete szerint [1]: <em>íme, a keze nem olyan rövid, hogy ne tudna üdvözíteni</em>. Krisztust azonban gyöngeségében feszítették keresztre, ahogyan a második korintusiakhoz írt levél 13. fejezete mondja [4]. Krisztus szenvedése tehát nem megvalósító okként okozta üdvösségünket.</p>
<p style="text-align: justify;">2. Ezenkívül, a testi természetű megvalósító okok érintkezés útján hatnak, ahogyan Krisztus érintésével megtisztította a leprást, <em>hogy megmutassa azt, hogy teste gyógyító erővel rendelkezik, </em>amint Aranyszájú Szent János mondja [Theophylact, Enarr. in Luc.]. Krisztus szenvedése azonban fizikailag nem tudott minden embert megérinteni, tehát nem működhetett megvalósító okként.</p>
<p style="text-align: justify;">3. Ezenkívül, nem lehetséges, hogy egyszerre valamit kiérdemeljenek és megvalósító okként okozzanak, mert az, aki érdemet szerez, a hatást mástól várja. De Krisztus szenvedése érdemként okozta üdvösségünket, tehát nem lehetett ennek megvalósító oka is.</p>
<p style="text-align: justify;"><strong>Ezzel szemben áll az</strong>, ami a korintusiakhoz írt első levél 1. fejezetében van leírva [18]: <em>a kereszt igéje azoknak, akik üdvözülnek, Isten ereje. </em>Isten ereje azonban hatékonyan valósítja meg üdvösségünket. Tehát Krisztus szenvedése a kereszten hatékonyan valósította meg üdvösségünket.</p>
<p style="text-align: justify;"><strong>Válaszul </strong>azt kell mondanunk, hogy kétféle megvalósító ok van: fő megvalósító ok és eszközként megvalósító ok. Az ember üdvösségének fő megvalósító oka Isten. Krisztus embersége az istenség eszköze, amint erről az előzőekben volt szó [q. 43 a. 2]. Ebből azonban következik, hogy Krisztus minden cselekedete és szenvedése eszköz okként, az istenség erejében valósítja meg üdvösségünket. Ennek megfelelően, Krisztus szenvedése megvalósító okként okozza az ember üdvösségét.</p>
<p style="text-align: justify;">Az 1. ellenvetésre azt kell mondanunk, hogy Krisztus szenvedése testéhez viszonyítva megfelel a felvett gyöngeségnek, istenségéből azonban végtelen erő árad, amint azt az első korintusiakhoz írt levél 1. fejezete mondja [25]: <em>ami Isten gyöngesége, az erősebb az embereknél,</em> tudniillik Krisztus gyöngesége, amennyiben Ő Isten, minden emberi erőt meghaladó erővel rendelkezik.</p>
<p style="text-align: justify;">A 2. ellenvetésre azt kell mondanunk, hogy Krisztus szenvedése, jóllehet ez testi szenvedés volt, lelki erőt nyert az istenséggel való egységből, ezért ez a lelki kapcsolat, a hit és a hit szentségei által nyer hatékonyságot az apostol szavai szerint [Rom 3, 25]: <em>akit vére általi kiengesztelődésül rendelt a hit</em> révén.<em> </em></p>
<p style="text-align: justify;">A 3. ellenvetésre azt kell mondanunk, hogy Krisztus szenvedése, amennyiben istensége szempontjából nézzük, üdvösségünket megvalósító okként működött. Amennyiben Krisztus lelkének akaratát nézzük, érdemként működött. Amennyiben magára Krisztus testére gondolunk, elégtételről van szó. Amennyiben általa megszabadultunk a bűn büntetésétől, megváltást szerzett. Amennyiben általa megszabadultunk a bűn rabságából, Krisztus szenvedése áldozat, hiszen általa engesztelődtünk ki Istennel, amint erről a következőkben szó lesz [q. 49].</p>
<p style="text-align: justify;"></div>
    </div>
    
    <div class="article">
        <div class="title">Aquinói Szent Tamás Krisztus feltámadásának hatásairól (III. q. 56)</div>
        <div class="categories">fordítások</div>
        <div class="summary">A Summa Theologiae harmadik része 56. kérdésének fordítása (a fordítás az interneten elérhető eredeti szöveg alapján készült, esetenként támaszkodva a New Advent honlap angol fordítására).  56. KÉRDÉS [Krisztus feltámadásának hatásai]  A következőkben Krisztus feltámadásának hatásairól lesz szó. Ezzel kapcsolatban két kérdés merül fel: &#8230; <a href="https://www.matthaios.hu/aquinoi-szent-tamas-krisztus-feltamadasanak-hatasairol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: center;"><em>A Summa Theologiae harmadik része 56. kérdésének fordítása (a fordítás az interneten elérhető <a href="http://www.corpusthomisticum.org/sth4053.html#49381">eredeti szöveg</a> alapján készült, esetenként támaszkodva a New Advent honlap <a href="http://www.newadvent.org/summa/4056.htm">angol fordítására</a>). </em></p>
<p style="text-align: center;">56. KÉRDÉS</p>
<p style="text-align: center;">[Krisztus feltámadásának hatásai]</p>
<p style="text-align: justify;"> A következőkben Krisztus feltámadásának hatásairól lesz szó. Ezzel kapcsolatban két kérdés merül fel:</p>
<ol style="text-align: justify;">
<li><a href="https://www.matthaios.hu/feed/?paged=9#szakasz1">Vajon Krisztus feltámadása oka-e feltámadásunknak?</a></li>
<li><a href="https://www.matthaios.hu/feed/?paged=9#szakasz2">Vajon Krisztus feltámadása oka-e megigazulásunknak?</a></li>
</ol>
<p style="text-align: justify;"><strong><a name="szakasz1"></a>1. SZAKASZ  </strong>[Vajon Krisztus feltámadása oka-e feltámadásunknak?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1. Úgy látszik, hogy Krisztus feltámadása nem oka a testek feltámadásának. Ha ugyanis valamiről feltételezzük, hogy ez elégséges ok, akkor az okozatról is fel kell tételezni, hogy ez szükségszerűen bekövetkezik. Ha tehát Krisztus feltámadása a testek feltámadásának elégséges oka, akkor, amint feltámadt, azonnal fel kellett  volna támadnia az összes halottnak.</p>
<p style="text-align: justify;">2. Ezenkívül, a halottak feltámadásának az isteni igazságosság az oka. A testnek a lélekkel együtt kell vagy a jutalomban vagy a büntetésben részesülnie, aszerint hogy ez érdemben vagy pedig bűnben részes, amint erről Aeropagita Dénes [Eccles. Hier. vii] és Damaszkuszi Szent János [De Fide Orth. iv] írnak. Az isteni igazságosságnak azonban akkor is be kellett volna teljesednie, ha Krisztus nem támadt volna fel. Így, ha Krisztus nem támadt volna fel, a halottak akkor is feltámadtak volna. Tehát Krisztus feltámadása nem oka a testek feltámadásának.</p>
<p style="text-align: justify;">3. Ezenkívül, ha Krisztus feltámadása oka a testek feltámadásának, akkor ez vagy minta szerinti ok vagy megvalósító ok vagy érdemszerző ok. De ez nem lehet minta szerinti ok. A testek feltámadása ugyanis Isten műve, amint azt Szent János evangéliumának 5. fejezete mondja [21]:<em> az Atya feltámasztja a halottakat. </em>Istennek azonban nincs szüksége arra, hogy valamilyen, saját magán kívül lévő mintára nézzen. Hasonlóan ez nem lehet megvalósító ok sem. A megvalósító ok ugyanis csak valamilyen lelki vagy testi érintkezés által hathat. Nyilvánvaló azonban, hogy az időbeli és térbeli távolság miatt Krisztus feltámadása nem hathat fizikai érintkezés által a feltámadó halottakra. De nem hathat a lelki érintkezés által sem, mert ez a hit és a szeretet által történik, de a hitetlenek és a bűnösök is feltámadnak. De nem beszélhetünk érdemszerző okról sem, mert a feltámadó Krisztus már nem a földi élet vándorútját járta és így már nem szerezhetett érdemeket sem. Tehát úgy látszik, hogy Krisztus feltámadása nem lehetett feltámadásunk oka.</p>
<p style="text-align: justify;">4. Ezenkívül, minthogy a halál az élettől való megfosztottság, a halál lerombolása nem más, mint az élet visszaadása, és ez a feltámadás. De Krisztus halálával lerombolta halálunkat. Így tehát Krisztus halála feltámadásunk oka, nem pedig a feltámadása.</p>
<p style="text-align: justify;"><strong>Ezzel szemben állnak </strong>az első korinthusiakhoz írt levél 15. fejezetében írottak [12]: <em>ha Krisztusról azt mondjuk, hogy feltámadt halottaiból stb, </em>amiről a Glossza azt mondja, hogy <em>Ő feltámadásunk megvalósító oka.</em></p>
<p style="text-align: justify;"><strong>Válaszul </strong>azt kell mondanunk, hogy ami valamely nemben az első, oka az összes utána következő nembe tartozónak, amint ezt a Metafizika 2. könyve megállapítja. A mi feltámadásunk nemében azonban az első Krisztus feltámadása, amint ez az előzőekből nyilvánvaló [q. 53 a. 3]. Ezt mondja Szent Pál apostol is az első korintusiakhoz írt levél 15. fejezetében [20-21]: <em>Krisztus feltámadt halottaiból, az elszenderültek zsengéjeként, ugyanis ember által jött a halál, de ember által jött a holtak feltámadása</em> <em>is</em>. És ez így logikus. Az embernek életet adó elv ugyanis maga az Ige, akiről a zsoltár [35, 10] mondja, hogy <em>nálad van az élet forrása</em>. Ő maga mondja Szent János evangéliumának 15. fejezete szerint [21], hogy <em>amint az Atya föltámasztja a halottakat és életet ad nekik, úgy a Fiú is életet ad azoknak, akiknek akar.</em><em> </em> Az Isten által teremtett természetes rendben az okok úgy működnek, hogy először a hozzájuk közelebbi dolgokban fejtik ki hatásukat és ezáltal hatnak a távolabbi dolgokra. A tűz is először a körülötte lévő levegőt melegíti fel és ez által a távolabbi dolgokat. Isten is először a hozzá közeli létezőket világosítja meg, és általuk a távolabbiakat, amint ezt Aeropagita Dénes mondja [Coel. Hier. xiii].  Ezért Isten Igéje először a vele természetes egységben lévő testének adja meg az örök életet és ez által oka a többiek feltámadásának.</p>
<p style="text-align: justify;">Az 1. ellenvetésre azt kell válaszolnunk, hogy amint mondottuk, Krisztus feltámadása a vele egységben lévő Ige hatalma által oka feltámadásunknak. Az Ige hatalmát azonban akarata szerint érvényesíti, ezért nem szükséges az, hogy ennek hatása azonnal érvényesüljön, ez ugyanis Isten Igéjének a rendelkezése szerint történik. Eszerint először a szenvedő és meghaló Krisztushoz válunk hasonlóvá a szenvedéssel és halállal terhelt földi életben és majd ezután jutunk el a feltámadásában való részesedéshez.</p>
<p style="text-align: justify;">A 2. ellenvetésre azt kell mondanunk, hogy feltámadásunk elsődleges oka Isten igazságossága, Krisztus feltámadása pedig másodlagos ok, eszközként ok. Jóllehet az elsődleges ok ereje nem szükségszerűen korlátozódik ennek az eszköznek a használatára, mégis ez ezen eszköz által érvényesült, így Krisztus feltámadása eszközként oka a testek feltámadásának. Így tehát önmagában véve az isteni igazságosság számára nem volt kötelező az, hogy feltámadásunkat Krisztus szenvedése és feltámadása által valósítsa meg, amint ezt az előzőekben mondottuk [q. 46 a. 2], mégis abból a tényből, hogy így határozott, nyilvánvaló, hogy Krisztus feltámadása oka a mi feltámadásunknak.</p>
<p style="text-align: justify;">A 3. ellenvetésre azt kell mondanunk, hogy Krisztus feltámadása  a mi feltámadásunknak szoros értelemben véve nem érdemszerző, hanem megvalósító és minta szerinti oka volt. Megvalósító ok, amennyiben Krisztus embersége, amelyben feltámadott, eszköze istenségének, ennek erejében működik, amint ezt fentebb mondottuk [q. 13 a. 2, 3]. Ahogyan tehát az ember Krisztus által végrehajtott más tettek és az általa elszenvedett más dolgok is istenségének erejében hoztak üdvösséget számunkra, amint erről ugyancsak az előzőekben volt szó [q. 48 a. 6], úgy Krisztus feltámadása is megvalósító oka feltámadásunknak, annak az istenségnek az erejében, amelynek sajátos cselekedete a halottak életre keltése. Ez az erő azonban minden helyen és minden időben jelenlévőként képes megérinteni, ez az érintés pedig elegendő magyarázata a hatásnak. Amint mondottuk, az emberek feltámadásának elsődleges oka az isteni igazságosság. Ennek alapján van Krisztusnak <em>bírói hatalma, mivel ő az Emberfia </em>[Jn 5, 27]. Így tehát a feltámasztó erő hatása nemcsak a jókra, hanem a rosszakra is kiterjed, ezek is alá vannak vetve Krisztus ítéletének</p>
<p style="text-align: justify;">Abból a tényből azonban, hogy Krisztus feltámadt teste az Igével személyes egységben lévő test, az is következik, hogy amint az ő feltámadása időben első volt, ugyanúgy első méltóságban és tökéletességben is, amint ezt a Glossza mondja az Első korintusiaknak írt levél 15. fejezetével kapcsolatban [20-23]. A legtökéletesebb mindig minta a kevésbé tökéletes számára, amelyben ez a kisebb tökéletességnek megfelelő mód szerint van utánozva. Ezért Krisztus feltámadása feltámadásunk mintája. Erre a mintára nem a feltámasztónak van szüksége, hanem a feltámasztottaknak, akiknek ahhoz a feltámadáshoz kell hasonulniuk, amelyről így beszél a Filippiekhez írt levél 3. fejezete [21]: <em>átalakítja gyarló testünket és hasonlóvá teszi dicsőséges testéhez. </em>Jóllehet Krisztus feltámadásának hatása kiterjed jókra és rosszakra, a minta szerinti okság csak a jókra terjed ki, akik az ő fiúságához válnak hasonlóvá.</p>
<p style="text-align: justify;">A 4. ellenvetésre azt kell mondanunk, hogy az isteni erő hatékonysága szempontjából Krisztus halála és feltámadása egyaránt oka a halál lerontásának és az élet helyreállításának. A minta szerinti okság szempontjából Krisztus halála, amelyben megszűnt halandó élete, oka halálunk lerontásának, a halhatatlan életet megkezdő feltámadása pedig oka életünk helyreállításának. Ezen felül Krisztus szenvedése érdemszerző ok, amint erről fentebb volt szó [q. 48 a. 1].</p>
<p style="text-align: justify;"><strong><a name="szakasz2"></a>2. SZAKASZ  </strong>[Vajon Krisztus feltámadása oka-e megigazulásunknak?<strong>]</strong></p>
<p style="text-align: justify;">A második problémát így közelítjük meg:</p>
<p style="text-align: justify;">1. Úgy látszik, hogy Krisztus feltámadása nem oka a lelkek feltámadásának. Szent Ágoston ugyanis Szent János evangéliumáról szóló kommentárjában [Tract. xxiii super Joan.] azt írja, hogy a <em>testek feltámadása emberi részesedés útján történik, a lelkek azonban az isteni lényeg által támadnak fel. </em>Krisztus feltámadása azonban nem tartozik az isteni lényeghez, mert ez emberi részesedés által történt. Így tehát, jóllehet Krisztus feltámadása oka a testek feltámadásának, úgy látszik azonban, hogy nem oka a lelkek feltámadásának.</p>
<p style="text-align: justify;">2. Ezenkívül, a test nem hat a lélekre. Krisztus feltámadása azonban a halál által lesújtott test feltámadása. Tehát Krisztus feltámadása nem oka a lelkek feltámadásának.</p>
<p style="text-align: justify;">3. Ezenkívül, minthogy Krisztus feltámadása a testek feltámadásának oka, minden test feltámad. Az első korintusiakhoz írt levél 15. fejezete szerint [51] mindnyájan feltámadunk<em>. </em>De nem mindenki lelke támad föl, mert egyesek az örök kárhozatra jutnak Szent Máté evangéliumának 25. fejezete szerint [46]. Tehát Krisztus feltámadása nem oka a lelkek feltámadásának.</p>
<p style="text-align: justify;">4. Ezenkívül, a lélek feltámadása a bűnök megbocsátása által történik. Ez azonban Krisztus szenvedése által történt a Jelenések könyve 1. fejezete szerint [5]: <em>vérével mosta le bűneinket.</em> Tehát a lelkek feltámadásának inkább Krisztus szenvedése mint feltámadása az oka.</p>
<p style="text-align: justify;"><strong>Ezzel szembe áll </strong>az, amit Szent Pál mond a Rómaiakhoz írt levél 4. fejezetében [25]: <em>megigazulásunk miatt támadt fel, </em>megigazulásunk viszont lelkünk feltámadását jelenti. A Glossza pedig a zsoltár kijelentéséről [26, 9]: <em>este még sírás van</em> mondja,<em> </em>hogy <em>Krisztus feltámadása oka mind lelkünk jelenben történő, mind pedig testünk jövőben bekövetkező feltámadásának</em>.</p>
<p style="text-align: justify;"><strong>Válaszul </strong>azt kell mondanunk, hogy amint arról a fentiekben szó volt, Krisztus feltámadása istenségének erejében hat. Ez azonban nemcsak a testek, hanem a lelkek feltámadására is  kiterjed. Isten műve ugyanis az, hogy a lélek a kegyelem által, a test pedig a lélek által él. Ezért Krisztus feltámadása eszközként nemcsak a test, hanem a lélek feltámadását is okozza. Hasonlóan, Krisztus feltámadása minta szerint is oka a lelkek feltámadásának, mert a feltámadt Krisztushoz lélekben is hasonlóvá kell válnunk. Szent Pál mondja a Rómaiakhoz írt levél 6. fejezetében: amint [4] <em>Krisztus az Atya dicsősége által támadt fel halottaiból, így mi is az új élet szerint járjunk&#8230;</em> [9] <em>amint Ő, a halából föltámadva már nem hal</em> meg&#8230;[11]<em> úgy tekintsétek magatokat, mint akik meghaltak a bűnnek, hogy Krisztussal éljenek.  </em></p>
<p style="text-align: justify;">Az 1. ellenvetésre azt kell mondanunk, hogy Szent Ágoston a lelkek isteni lényeg általi feltámadásáról az ebben való részesedés értelmében beszél. A lelkek ugyanis az isteni jóságban, nem pedig valamilyen teremtményben való részesedés által válnak igazakká és jókká. Így, amikor arról beszél, hogy <em>a lelkek az isteni lényeg által támadnak fel</em><em>, </em>hozzáfűzi, hogy <em>a lelket az Istenben való részesedés, <em>nem pedig valamilyen szent állapotban lévő lélekben</em> való részesedés teszi boldoggá. </em>De testünk Krisztus testének dicsőségében való részesedés által dicsőül meg.</p>
<p style="text-align: justify;">A 2. ellenvetésre azt kell mondanunk, hogy Krisztus feltámadása a lelkekre nem feltámadt testének saját erejéből, hanem a vele személyes egységben lévő istenség erejéből hat.</p>
<p style="text-align: justify;">A 3. ellenvetésre azt kell mondanunk, hogy a lelkek feltámadása az érdemmel van összefüggésben. Az érdem a megigazulás következménye. A testek büntetésre vagy jutalomra rendelése azonban bírói döntés következménye. Krisztus nem tartozik mindenkit megigazulttá tenni, de mindenkit megítél. Ezért Krisztus mindenkit feltámaszt test szerint, de nem mindenkit lélek szerint.</p>
<p style="text-align: justify;">A 4. ellenvetésre azt kell mondanunk, hogy a lelkek megigazulása két dolgot foglal magában: a bűn bocsánatát és a kegyelem általi új életet. Az isteni erő hatékonysága szempontjából Krisztus szenvedése és Krisztus feltámadása mind a két dolognak oka. Ha azonban a minta szerinti okságot nézzük, szoros értelemben véve Krisztus szenvedése, ami által meghalunk a bűnnek, a bűn bocsánatának az oka, feltámadása pedig az új életnek, ami a kegyelem, az igazság általi élet. Ezért mondja Szent Pál a Rómaiakhoz írt levél 4. fejezetében [25], hogy Krisztust átadták a szenvedésnek, hogy elvegye bűneinket, és hogy Krisztus feltámadt, hogy megigazultakká váljunk.</p>
<p style="text-align: justify;"></div>
    </div>
    
    <div class="article">
        <div class="title">A tudattalan és a tomista antropológia. 2.rész</div>
        <div class="categories">antropológia</div>
        <div class="summary">Annak érdekében, hogy a tudattalannak mint jelenségnek a helyét megtaláljuk a tomista antropológiában, pszichológiában, foglalkoznunk kell további antropológiai, pszichológiai fogalmakkal. Az egyik előző bejegyzésben arról volt szó, hogy az ember mint az anyagi világot a szellemi világgal összekötő híd, szellemi lélek &#8230; <a href="https://www.matthaios.hu/a-tudattalan-es-a-tomista-antropologia-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Annak érdekében, hogy a tudattalannak mint jelenségnek a helyét megtaláljuk a tomista antropológiában, pszichológiában, foglalkoznunk kell további antropológiai, pszichológiai fogalmakkal.</p>
<p style="text-align: justify;">Az <a href="https://www.matthaios.hu/a-tudattalan-es-a-tomista-antropologia-1-resz/">egyik előző bejegyzésben</a> arról volt szó, hogy az ember mint az anyagi világot a szellemi világgal összekötő híd, szellemi lélek által megformált anyag. Az emberi lélek, mint forma mindazokat a képességeket is tartalmazza, amelyeket a növényi és az állati lélek tartalmaz. Ez a tartalmazás azonban nem azt jelenti, hogy az ember három lényegadó forma hierarchiájaként létezik. Az ember egyetlen lényegadó formája az emberi lélek, amely teljes mélységben, az elsődleges, minden formától mentes anyagig átfogó forma. A közbeeső formák nem lényegadó formaként, hanem csak beépülő formaként, erő szerint, virtualiter vannak jelen. Az erő szerinti jelenlét azt jelenti, hogy az ezekből a formákból fakadó képességek jelen vannak. Ezeknek képességeknek lehetnek olyan megvalósultságaik is, amelyek már lehetetlenné teszik a megformált anyag és a lényegadó forma egységét és ez az egység felbomlásához vezethet. Így például, ha a testet alkotó egyes vegyületekben (pl. mérgezés folytán) bekövetkezhetnek olyan változások, amelyek az ember halálát okozhatják.</p>
<p style="text-align: center;"><strong>Az ember képességei</strong></p>
<p style="text-align: justify;">A képességek az élettelen világban automatikusan, a környezetük által teljesen meghatározva irányulnak megvalósulásuk, ténylegességük felé <a class="footnote" href="https://www.matthaios.hu/feed/?paged=9#note-2922-1" id="return-note-2922-1" title="Most nem foglalkozunk a kvantummechanika statisztikus jellegű törvényeinek kérdésével. A kvantummechanika egyenletei is teljesen meghatározottak, de az egyenletek végül is eloszlásokra vonatkoznak. Ennek feltehető okaival kapcsolatban máig tart a vita a fizikusok között."><sup>1</sup></a>. Az állati világ fejlett szintjein azonban megjelenik egy olyan képesség, amelynek megvalósulása egy érzékelhető jelenség valamilyen értelemben vett befogadása. Ezen képesség megvalósulása előzetesen, az állat természete által nincs teljesen meghatározva, mert ez képesség különböző érzékelhető dolgok befogadására, attól függően, hogy az állat érzékszervei hol müködnek, hogy mi van az állat érzékszervei által elérhető környezetében. Az ilyen befogadó, felfogó képességekre a skolasztika a <em>potentia apprehensiva</em> kifejezést használja. Az állati élet azért lehetséges, mert van az állatnak egy másik, párhuzamos képessége is, amely az állatot megmozdítja, vágyra, cselekvésre indítja az érzékelt dologgal kapcsolatban. Amennyiben az érzékelt dolog jó, hasznos az állat számára, vágy keletkezik, ellenkező esetben pedig a vágy ellentéte, valamilyen taszítás ébred az állatban. Ez a vágyó, törekvő képesség, <i>potentia appetitiva </i>mozdíthatja is az állatot az érzékelt jó megszerzésére, vagy az érzékelt rossz elkerülésére.</p>
<p style="text-align: justify;">Az értelmes természetek esetében a befogadó képesség az értelem. Ennek megvalósultsága a szellemi ismeret, a szellemi megismerés, amely egyetemes ismeret, meghaladja az egyedi érzékelésében lévő térbeli és időbeli korlátot. A vágyó, törekvő képesség pedig az akarat, amely vágyódik az értelem által felismert jóra, amely törekszik ezen jó felé. Az értelem a jót az egyetemes, univerzális, minden szempontból jó szemszögéből nézi. Így a biológiai szempontból jó és hasznos helyét a szellemi értelemben vett jó veszi át, a biológiai jó azonban ebből automatikusan nem záródik ki. Az ember képességeivel kapcsolatban tehát több szintről beszélhetünk: a szellemi értelem és akarat mellett a testből és szellemi lélekből való összetettség miatt jelen van az érzéki megismerés és az érzéki vágyódás képessége is. Ezek az állati képességek azonban mégsem úgy vannak jelen mint a szellemi lélekkel nem rendelkező állatokban, ezek is a szellemi lélek által megformált ember képességei. Aquinói Szent Tamás Arisztotelészre hivatkozva megállapítja, hogy ezen képességek szellemi (racionális) képességeknek tekinthetők, nem ugyan lényegük szerint (ellentétben a szellemi értelemmel és akarattal), hanem részesedés által (ST I/II q. 50 a. 4). Ezeket a képességeket is áthatja a szellemi lélek mint forma. Az ember persze egyéb képességekkel is rendelkezik, hiszen rá is érvényesek a fizikai, kémiai és egyéb biológiai törvények. Így például meg van bennünk az a képesség is, hogy ha a Balatonban úszunk, akkor súlyunkból annyit veszítünk, amennyi a testünk által kiszorított víz súlya.</p>
<p style="text-align: center;"><strong style="text-align: center;">A külső és belső érzékelés</strong></p>
<p style="text-align: justify;">A szellemi ismeret létrejöttét (ha nem is feltétlenül időben) megelőzi az érzékszervek és az előzőekben említett érzéki képességek működése. Az érzékeléshez kapcsolodó képességek (az állatban és az emberben) két réteget alkotnak. A skolasztikus pszichológia ezt a két réteget külső és belső érzékelésnek nevezi. A külső érzékelés az érzékszervekben megvalósuló érzékelés. Az érzékszervek klasszikus felsorolása szerint ezek a látás, a hallás, a szaglás, az ízlelés, a tapintás. A külső érzékelés azonban összerendezésre integrálásra szorul, de az egyes érzékszervek erre önmagukban nem képesek. Az összerendezés már a belső érzékelés első megnyilvánulása, a <em>sensus communis </em>által történik. Ez tesz például képessé arra, hogy a kutya látását összekössük a kutya ugatásának hallásával. Egy másik képességünk következtében az összerendezett külső érzékelés által keletkezett érzéki képzet megjelenítéséhez nem szükséges például az, hogy a kutya jelen is legyen. Ezeket a képzeteket (phantasmata) tárolni tudjuk és vissza tudjuk idézni. A képzetek fontos szerepet játszanak az értelmi megismerésben, mert ezeket világítja át <a href="https://www.matthaios.hu/a-megismeres-folyamata-nagyon-rovid-osszefoglalo/">a cselekvő értelem (intellectus agens)</a>, ami által a befogadásra képes értelem (intellectus possibilis) ténylegességeként, aktualitásaként megjelenik a szellemi megismerés, a szellemi ismeret. A teljesség kedvéért még megemlítjük a belső érzékelésnek azt a képességét is, amely szerint az érzéki képzetet hasznosnak vagy károsnak ítélik (<em>vis aestimativa</em> ennek helyét az emberben a <em>vis cogitativa</em> veszi át). A belső érzékelést Aquinói Szent Tamás a szellemi megismerés előzményének tekinti, az ezekhez tartozó képességek összességére a <em>praeambula</em><em> </em>szót használja (ST I q. 78). Fontos megjegyzés, hogy a belső érzékelést maga még nem szellemi működés, ez az agy működésének az eredménye. A szellemi élet két képessége, a megismerő értelem és a megismerésben felismert jót választó akarat azonban támaszkodnak az állatokkal is közös belső érzékelés képességeire <a class="footnote" href="https://www.matthaios.hu/feed/?paged=9#note-2922-2" id="return-note-2922-2" title="A skolasztikus pszichológia fenti, nagyon vázlatosan ismertetett, lényegében arisztotelészi illetve középkori eredetű keretébe természetes a modern pszichológia és agykutatás újabb elemeket illeszthet be, így például beszélhetünk az egyensúly érzékeléséről is."><sup>2</sup></a>.</p>
<p style="text-align: center;"><strong>A készség (habitus)</strong></p>
<p style="text-align: justify;">Az ember szellemi életében is fejlődik, a fogantatástól a halálig tartó biológiai pályát végigkíséri a szellemi élet fejlődése, ami jó esetben az ismeretekben és az erényekben való növekedést jelenti. A fejlődés maga anyaghoz kötött jelenség, ez feltételezi az állandó változást, de egyúttal valamilyen cél, célok jelenlétét is. Az állandó változás a megvalósultság hiányára, a képességiségre utal, hiszen a változás valamely <a href="https://www.matthaios.hu/a-metafizikai-kulonbsegrol-kepesseg-es-tenylegesseg-1-resz/">képesség (potentia) megvalósultságba (actus)</a> való átmenetét jelenti. A tisztán szellemi (angyali) létezést a megvalósultság nagyobb foka jellemzi, velük kapcsolatban nem beszélhetünk az anyagi világban tapasztalhatóhoz hasonló fejlődésről. Az angyal már teremtésénél fogva a megvalósultság magasabb fokán áll. Tehát az ember szellemi fejlődése is testből és lélekből való összetettségének következménye. Ez egy olyan emberi sajátosság, amellyel az angyalok nem rendelkezneki, nekik például nem kell iskolába járniuk. Ezt az emberi sajátosságot vállalta a megtestesült örök Ige, aki „növekedett bölcsességben, korban és kedvességben Isten és az emberek előtt” (Lk 2, 52).</p>
<p style="text-align: justify;">Az emberben maga az emberi természet a fogantatástól kezdve ténylegesség, megvalósultság, de ez az „első” ténylegesség az emberi élet folyamán az ember cselekedetei, az ember fejlődése által kiegészítődik a „második” ténylegességekkel. Felmerül azonban a kérdés, hogy maguk a képességek, mindenekelőtt a szellemi megismerés és akarat fejlődhetnek-e vagy pedig csak az ezekből fakadó cselekedetek jelentik a fejlődést. Mint említettük, a tiszta szellemi, angyali létezésben ezek a képességek a megvalósultság magasabb fokán állnak, fejlődésről ilyen értelemben náluk nem beszélhetünk.</p>
<p style="text-align: justify;">A skolasztikus pszichológia szerint magában szellemi képességeinkben, értelmünkben és akaratunkban is lehet fejlődésről beszélni. Az ilyen fejlődés lehetőségét a készségek, a <em>habitus</em>-ok alapozzák meg. A készség a skolasztikus pszichológia és erkölcstan központi fogalma, a készség teszi lehetővé, hogy képességeink (elsősorban értelmünk és akaratunk) bizonyos szerkezetéről, struktúrájáról beszéljünk, anélkül, hogy ezzel megszüntetnénk a képességek képesség jellegét. Szent Tamás erkölcstana az erények köré épül fel, az erények azonban a jóra irányuló készségek. Az élettelen dolgok és az élőlények természetüknél fogva, emberi értelemben vett tudatosság nélkül törekednek a teremtésben kitűzött céljuk felé. Az ember azonban képes a számára kitűzött céltól eltérni. A kifejlődött erények mintegy „második természetet” alkotva képességeinket a cél felé hajlítják, a célnak megfelelő cselekvést megkönnyítik.</p>
<p style="text-align: justify;">A készség tulajdonképpen a képesség és a megvalósultság között helyezkedik el. Készségről csak akkor lehet beszélni, ha a képesség megvalósultsága többféle is lehet. Így a tárgyak földre esésének képességével kapcsolatban nem lehet semmilyen készségről sem beszélni, mert ennek a képességnek csak egyetlen megvalósultsága van: a földre esés. Ha valami nem esik le a földre, ez azért van, mert a képesség megvalósulását valamilyen külső akadály gátolja, például az, hogy a tárgyat az asztal lapja megakadályozza a leesésben. Jóllehet készségről nem beszélhetünk az élettelen tárgyakkal kapcsolatban, mégis a következőkben egy élettelen tárggyal kapcsolatos analógiával szeretnénk megvilágítani a készség fogalmát. Ez az analógia csak azért lehetséges, mert bizonyos körülmények között, a véletlen miatt az élettelen tárgyak esetében is beszélhetünk arról, hogy valamilyen „élettelen” képességnek is többféle megvalósulása lehet <a class="footnote" href="https://www.matthaios.hu/feed/?paged=9#note-2922-3" id="return-note-2922-3" title="A véletlen kérdésének természetfilozófiai tárgyalására most nem térünk ki, csak megemlítjük, hogy Isten számára nincs véletlen."><sup>3</sup></a>. A hatlapú dobókocka lapjaira az 1, 2, 3, 4, 5, 6 számok vagy ezeknek megfelelő számú pont van rávésve. A számok úgy helyezkednek el a kockán, hogy az egymással szemközti lapokon lévő számok összege mindig hét. Az egyenletes súlyeloszlású kockának megvan az a képessége, hogy a kocka feldobása után legfelső lapja egyet vagy kettőt vagy hármat vagy négyet vagy ötöt vagy hatot mutat. Ha sokszor dobjuk föl a kockát, a különböző számok gyakorisága nagyjából azonos lesz, mert a kocka ebből a szempontból teljesen szimmetrikus. Ha azonban például a kocka hármas számot tartalmazó lapja alá, a kockában (például fúrással, majd nyomának a lapon való eltüntetésével) valamilyen súlyt (például apró cink vagy ólom darabot) helyezünk, akkor ez a helyzet meg fog változni, a dobások után a felül lévő szám gyakrabban lesz a négyes (3 + 4 = 7), mint a többi szám. Átvitt értelemben azt mondhatjuk, hogy a kocka eredetileg szimmetrikus képességébe valamilyen négyes szám felé „húzó” készséget helyeztünk el. A súly nagysága arányban áll ennek a készségnek az erejével, elég nagy súly esetében előfordulhat, hogy szinte mindig a négyes szám lesz fölül. A kockában lévő teljes szimmetriát tehát a kocka „megcinkelésével” megbontottuk. Elszakadva ettől a nem minden szempontból tökéletes analógiától, azt mondhatjuk, hogy az ember képességeiben is lehetnek olyan készségek, amelyek nem determinálják a képesség megvalósulását olyan módon, ahogyan ezt például a fizikai, kémiai törvények teszik, mégis olyan értelemben megbontják a képesség „szimmetriáját”, hogy ez egy adott megvalósulás felé hajlik. A tiszta képesség felöl nézve a készség valamilyen megvalósulásnak, jóra való készség esetében tökéletességnek tekinthető, de nem a képesség megvalósulásáról van szó, mert a képesség megvalósulása oldaláról nézve a készség képességnek tekinthető. A készség tehát a képesség és megvalósulása között helyezkedik el. A készség valamilyen olyan (nem minden esetben fizikai értelemben vett) elrendezést (dispositio) jelent, amely a képesség egy adott megvalósulása felé irányul. Azokat az elrendezéseket, amelyek csak átmeneti jellegűek, nem szokták készségnek nevezni. Így például a rajtgépen elhelyezkedő rövidtávfutó esetében csak elrendezésről van szó, az edzések által azonban valódi készséget lehet szerezni.</p>
<p style="text-align: justify;">A készségeknek fontos tulajdonsága, hogy intenzitásuk növekedhet vagy csökkenhet. A készségek lehetnek velünk született vagy szerzett készségek. Készségek szerzésére az ad lehetőséget, hogy cselekedeteink valamilyen nyomot hagynak bennünk. Egy adott típusú cselekedet ismételt végrehajtása az ilyen típusú cselekedet végrehajtása felé hajlító készséget eredményez, ezáltal megkönnyítve a cselekedet végrehajtását. Ezért a jó gyakorlása által kialakulnak bennünk az erények, az ismételt rossz cselekedetek pedig rossz irányba hajlító készségeket eredményeznek. A készség jellegzetesen emberi tulajdonság (jóllehet ez nem tudatos formában az állatoknál is előfordulhat, egyes állatok jól idomíthatóak). Az ember szellemi jellegű (értelmi és akarati) készségei nem azonosíthatóak neurobiológiai folyamatokkal, de ezek szerepet játszhatnak ezek kialakulásában. A velünk született készségek lehetnek olyanok, amelyek minden ember készségei, ezek az emberi természetből adódó készségek. Egyik ilyen értelmi készség az ellentmondás elve alkalmazásának a készsége. Az ellentmondás elve nem egy olyan értelemben vett velünk született elv, hogy ez valamilyen, minden ismeret előtti ismeretként jelen lenne bennünk. Míg vannak velünk született készségek, velünk született ismeretek nincsenek, értelmünk kezdeti állapota tényleg leírható a <em>tabula rasa</em> kifejezéssel. Viszont van olyan velünk született készség, amely nem engedi, hogy gondolkodásunkban egyszerre valamit ugyanabból a szempontból létezőnek és nem létezőnek, igaznak és tévesnek tekintsünk. De ez csak készség, értelmünk valami felé hajlása, amellyel szembe is lehet helyezkedni. Az értelmességet el is lehet hanyagolni, amint ezt a modern és posztmodern európai filozófia és teológia gyakorlata többször is tanúsítja. Más velünk született készségek nem minden emberre jellemző készségek, mert ezek saját testi, biológiai adottságainkkal járnak együtt. Ilyen készség lehet például a különleges matematikai érzék, a zene iránti tehetség vagy a hirtelen haragra való hajlam, ”lobbanékony természet”. A velünk született készségek intenzitása is a készség gyakorlásával erősödik, ennek híján vagy a készséggel ellentétes cselekedetek által viszont gyengül.</p>
<p style="text-align: justify;">A tomista ismeretelmélet szerint képességeink és készségeink önmagukban nem ismerhetőek meg. Megismerésünk közvetlen tárgya csak a megvalósulás, a ténylegesen létező lehet. A megvalósulásból tudunk eljutni a készséghez illetve képességhez, ebből pedig ahhoz a természethez, amelynek a képességéről van szó. Magunkat tehát értelmünk és akaratunk működésével párhuzamosan, ennek megvalósultságaival együtt ismerhetjük meg. Ezért nincs valamilyen eleve adott, lényegi önismeret. A lélek tudományos szintű ismeretéhez, de a gyakorlati önismerethez is értelmi és akarati ténylegességeinkből kiindulva jutunk el. A szellemi élet sajátossága az önreflexión alapuló tudatosság. Szellemi életünk tudatosságát éppen az jelenti, hogy amikor megismerünk valamit, akkor ez a megismerés elválaszthatatlan attól az ismerettől, hogy én vagyok az, aki most ezt megismeri, én vagyok az, aki valamit akar.</p>
<p style="text-align: justify;">A fentiek figyelembevételével már kijelölhetjük a lélek működésének néhány olyan területét, amelyekre nem feltétlenül jellemző a tudatosság. Így nem teljesen  tudatosan játszódik le bennünk készségeink felépülése, fejlődése, esetleg lebomlása. Hasonlóan nincs tapasztalás előtti tudatos ismeretünk a velünk született, esetleg örökölt készségeinkről se. De említhetnénk a különböző dolgokra vonatkozó emlékeinket is. Emlékezetünk, memóriánk tartalma ebben a pillanatban már nem tudatosan ismert, fölfogott tartalom, de megvan a készségünk arra, hogy az emlékezéssel emlékezetünk tartalmát ismét tudatossá tegyük. Első pillanatra a tomista értelemben vett tudattalan és tudatunk viszonya viszonylag egyszerű: ami bennünk nem tudatos, az képességeink, készségeink megvalósultságai, aktusai által válnak megismerhetővé, tudatossá. A modern mélylélektan a tomista pszichológiával összhangban vallja, hogy lelkünk lényegének, teljességének, mélységének közvetlen, tudatos megismerésére nem vagyunk képesek, az erről szóló ismeret csak közvetített ismeret. A tomista pszichológia szerint az ilyen ismereteket lelkünk tudatos megnyilvánulásai közvetítik. A mélylélektan, a pszichoanalízis szerint viszont léteznek az ismereteknek  olyan csatornái is, amelyek éppen a tudatosságnak valamilyen gyengítése, kiiktatása által valósulnak meg. Ilyen csatornák például az álom vagy a különböző asszociációs módszerek alkalmazása. Az álmokkal való foglalkozás fontos része  a mélylélektannak. Szó van a tudatos és a tudattalan közti feszültségekről is, amelyek enyhébb esetekben neurózishoz, súlyosabb esetekben pszichózishoz vezethetnek. A gyógyulást pedig sokszor éppen az hozza meg, hogy a tudattalan tartamok tudatossá válnak a pszichoanalízis folyamán. Az egyik következő bejegyzés ezekkel a kérdéssekkel foglalkozik majd.</p>
<div class="footnotes"><h2 class="notes">Jegyzetek:</h2><ol><li id="note-2922-1">Most nem foglalkozunk a kvantummechanika statisztikus jellegű törvényeinek kérdésével. A kvantummechanika egyenletei is teljesen meghatározottak, de az egyenletek végül is eloszlásokra vonatkoznak. Ennek feltehető okaival kapcsolatban máig tart a vita a fizikusok között. <a href="https://www.matthaios.hu/feed/?paged=9#return-note-2922-1">&#8617;</a></li><li id="note-2922-2">A skolasztikus pszichológia fenti, nagyon vázlatosan ismertetett, lényegében arisztotelészi illetve középkori eredetű keretébe természetes a modern pszichológia és agykutatás újabb elemeket illeszthet be, így például beszélhetünk az egyensúly érzékeléséről is. <a href="https://www.matthaios.hu/feed/?paged=9#return-note-2922-2">&#8617;</a></li><li id="note-2922-3">A véletlen kérdésének természetfilozófiai tárgyalására most nem térünk ki, csak megemlítjük, hogy Isten számára nincs véletlen. <a href="https://www.matthaios.hu/feed/?paged=9#return-note-2922-3">&#8617;</a></li></ol></div></div>
    </div>
    
    <div class="article">
        <div class="title">Értelmes válaszok után kutatva</div>
        <div class="categories">jegyzet</div>
        <div class="summary">Görföl Tibor a huszadik századi katolikus teológia kiváló szakértője, Hans Urs von Balthasar magyar fordítója interjút adott az Új Embernek a teológia mai helyzetéről „Értelmes válaszok után kutatva” címmel. (Az interjúból részleteket közöl a Mandiner.keresztény portál is.) Görföl Tibor a &#8230; <a href="https://www.matthaios.hu/ertelmes-valaszok-utan-kutatva/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Görföl Tibor a huszadik századi katolikus teológia kiváló szakértője, Hans Urs von Balthasar magyar fordítója interjút adott az Új Embernek a teológia mai helyzetéről „<a href="http://ujember.hu/ertelmes-valaszok-utan-kutatva-interju-gorfol-tibor-teologussal/?utm_source=mandiner&amp;utm_medium=link&amp;utm_campaign=mandiner_kereszteny_201604">Értelmes válaszok után kutatva</a>” címmel. (Az interjúból részleteket közöl a <a href="http://kereszteny.mandiner.hu/cikk/20160405_gorfol_tibor_ertelmes_valaszok_utan_kutatva">Mandiner.keresztény portál</a> is.) Görföl Tibor a katolikus teológia három nagy korszakát említi. Ezek a nagy korszakok a 3-4., a 12-13. és a 19-20. századokban voltak. Megjegyzi, hogy napjainkban nincs olyan nagy teológus, aki Yves Congar-hoz, Karl Rahner-hez vagy Hans Urs von Balthasar-hoz mérhető lenne. Azt hiszem Görföl Tibor helyzetértékelése mellett érdekes lehet  például <a href="http://zondervanacademic.com/blog/common-places-the-promise-and-prospects-of-retrieval-recent-developments-in-roman-catholic-thought-that-shape-contemporary-dogmatic-theology/">Joseph Thomas White domonkos teológus értékelése</a> is a mai katolikus teológiáról.</p>
<p style="text-align: justify;">Szerintem az első nagy korszakot inkább a 4-5. századra lehetne tenni. Ez a korszak Szent Atanáz, Szent Vazul, Nazianzoszi Szent Gergely, Nisszai Szent Gergely, Alexandriai Szent Cirill, Szent Ágoston korszaka, egyben a nagy szentháromsági és krisztológiai zsinatok korszaka is. Nem lehetetlen, hogy az interjúban a 3. század <a href="https://hu.wikipedia.org/wiki/Órigenész_(exegéta)">Origenész</a> miatt van kiemelve, hiszen ennek a századnak a legkiemelkedőbb teológusa kétségtelenül Origenész volt. Ő valóban úttörő volt, lényeges előzmények nélkül, elsőként teremtett új teológiai szintézist. Így nem meglepő, hogy szintézise vitatható elemeket is tartalmaz. Az Origenésznek tulajdonított vitatható állítások még évszázadokon keresztül  foglalkoztatták a teológusokat és a zsinatokat. Egyébként bizonyos rokonszenv Origenész irányában felfedezhető a modern teológiában is. Ennek oka talán az, hogy tényleg lehet párhuzam Origenész és a modern teológia között. Origenész teológiai szintézisének nem volt vele összemérhető előzménye. A huszadik század új teológiája határozottan elutasította az Egyház addigi, hivatalosnak tekinthető, szemináriumokban, katolikus egyetemeken oktatott teológiáját. Ez a heves elutasítás egy olyan folytonosságot tört meg viszonylag rövid időn belül, amelyre  az Egyház történetében még nem volt példa. Így a modern teológia némileg hasonló helyzetbe került, mint annak idején Origenész, de most  az új teológia (<a href="https://en.wikipedia.org/wiki/Nouvelle_Théologie">nouvelle theologie</a>) maga fosztotta meg magát közvetlen előzményeitől. A skolasztikus filozófia elutasításával létrejött az a filozófiai „vákum” is, amelynek hatása még most is érezhető és amelyről Szent II. János Pál pápa <a href="http://uj.katolikus.hu/konyvtar.php?h=69"><em>Fides et ratio</em></a> enciklikája is szól.</p>
<p style="text-align: justify;">Persze a teológia nem lehet meg filozófia nélkül, ezért a skolasztika háttérbeszorítása után a lényegében kereszténység utáni filozófiák hatása alá került. Az újkori európai filozófia ugyanis egyre inkább ilyen filozófiává vált. Természetesen nem lehet minden újkori filozófust kereszténység utáni filozófusnak nevezni, de az újkori filozófia lényegében a kereszténységtől eltávolódva járta és járja a maga útját. Ezen a ponton látszik leginkább a 20. századi teológiai „fellendülés” és a középkor aranykorának tekinthető 13. század közti különbség. A görög filozófia arisztotelészi ága ekkor találkozott a kereszténységgel, a kinyilatkoztatott vallással. Ezt a filozófiai hagyományt a kereszténység befogadta, hiszen ez a pogányságtól az egyetlen Isten felé haladt, még ha a teremtő Istenig nem is minden vonatkozásában jutott el. Az Isten felé haladó pogány filozófia „megkeresztelhető”, a huszadik századi új teológia azonban a kereszténységtől fokozatosan távolodó Európa filozófiájának hatása alá került. A kereszténység utáni, az ezt elhagyó súlyosabb helyzetben van, mint az, aki még a kereszténység előtt áll.</p>
<p style="text-align: justify;">Görföl Tibor a teológia 19-20. századi nagy korszakáról beszél, de nem derül ki az interjúból, hogy mit jelent ebből a szempontból a 19. század. Az általa említett teológusok munkásságuk nagy részét a huszadik század második felében fejtették ki. A 19. századdal kapcsolatban két dolgot említenénk meg. Ezt a századot egyrészt jellemzi a  modernizmus kezdete, másrészt XIII. Leó nagy jelentőségű <a href="http://w2.vatican.va/content/leo-xiii/en/encyclicals/documents/hf_l-xiii_enc_04081879_aeterni-patris.html"><em>Aetereni Patris</em></a> enciklikája. XIII. Leó, fölismerve a modern filozófia keresztény használatra való alkalmatlanságát, felhívta a figyelmet Aquinói Szent Tamás életművére, amelyet alkalmasnak ítélt arra, hogy továbbra is a katolikus filozófia és teológia vezérfonala legyen. A 2. Vatikáni Zsinatot követően az új teológia jelentős többséggel elutasította ezt a megközelítést, de a Szent Tamást követő tomista iskola nem tűnt el. A mai európai teológiai köztudat kétségtelenül elsősorban az új teológia hatása alatt áll. Görföl Tibor a következő idők fő feladatát az új teológia kiemelkedő egyéniségei életművének a feldolgozásában látja. Meggyőződése szerint „még meg sem értettük őket igazán. Ha megértettük volna a felvetéseiket, nem így nézne ki a kereszténységünk”.</p>
<p style="text-align: justify;">Görföl Tibor a latin teológiai hagyományban problematikusnak látja a „vélt vagy valós keresztközpontúságot”. Ezzel kapcsolatban így ír:</p>
<blockquote><p><span style="font-size: medium;">A megváltás központi eleme a szenvedés és a kereszt lett, a feltámadás pedig ezt igazolta, mint­egy utólag. A hagyományos teológia nagyon keveset mondott Jézus megdicsőült emberségéről, arról, hogy ennek milyen jelentősége van az ember üdvössége és Istenhez fűződő viszonya szempontjából. Ide vezethető vissza az is, hogy Nyugaton a szentségimádás és az Eucharisztia őrzése annyira hangsúlyossá vált. Mivel Jézus feltámadott életének nem tulajdonítottak jelentőséget, ezért ittléte a szentségi jelenlétre korlátozódott.</span></p></blockquote>
<p style="text-align: justify;">Azt hiszem a  fenti sorok a hagyományos teológia ismeretével kapcsolatos némi hiányra engednek következtetni. Ez egyébként nem ritka jelenség, mintha a 2. Vatikáni Zsinat előtti egyház liturgikus, tudományos életét valamilyen <em>damnatio memoriae</em> sújtaná<em>.</em> Előfordul, hogy olyasmit hiányolnak a régi teológiában, amiről ott azért nem esik olyan sok szó, mint napjainkban, mert nyilvánvaló és magától értetődő dolgokról volt szó. Az igazán meglepő, megrendítő dolog a hit oldaláról nézve mégis az Ige megtestesülése és érettünk való szenvedése. Ezek ismeretében Jézus feltámadása szinte szükségszerű esemény (ezzel a témával foglalkozik <a href="https://www.matthaios.hu/a-feltamadas-hite/">a blog egy régebbi bejegyzése</a>). A hagyományos teológia következetesen vallja, hogy Jézus Krisztus életének, szenvedésének minden cselekedete, eseménye végtelen megváltói értékkel rendelkezik. Jézus Krisztus feltámadása és feltámadásunk, üdvösségünk közti kapcsolattal foglalkozik egyébként Aquinói Szent Tamás Summa-jának az a részlete, amelynek <a href="http://www.matthaios.hu/aquinoi-szent-tamas-krisztus-feltamadasanak-hatasairol/">fordítását</a> közöltük a blogon. Húsvétkor Jézus Krisztus bűn és halál feletti győzelmét ünnepeljük, amint ezt a húsvéti vigilia éneke (Exultet) és húsvét hetének a szekvenciája (Victimae paschali) kifejezi. A húsvét egyben igazolása is annak, hogy a keresztény hit nem elmélet, hanem az üres sír és a testében feltámadt Jézus Krisztussal való valóságos találkozások által bizonyított valóság.</p>
<p style="text-align: justify;">A szentségi jelenlét igazi jelentősége akkor bontakozik ki, ha tudjuk, hogy ki a transzcendens, emberi igyekezet által lényegében elérhetetlen, fölfoghatatlan Isten és ki Jézus Krisztus, akinek a teste valóságosan van jelen a kenyér és bor színe alatt. Így nem fenyeget az a veszély, hogy a szentségi jelenlét és a szentmise áldozatának jelentősége háttérbe szorítja Jézus más jelenléteit. Jézus Krisztus szeretetének ajándéka, a szentségi jelenlét ugyanis ezek alapja és csúcspontja. A kereszténység lényege a Krisztus-központúság, ezért hitünk alapja a megtestesülés és a megváltás. A latin teológia és liturgia fejlődésében ez különösen nagy helyett kap, ennek következetes végiggondolása vezet el az Oltáriszentség tiszteletéhez,  a Jézus Szíve tisztelethez, Isten Anyjának, Máriának a tiszteletéhez.</p>
<p style="text-align: justify;">Lehet, hogy a modern teológiában néha hiányzik Isten transzcendenciájának teljes és következetes végiggondolása, és éppen emiatt itt nem mindig a megtestesülés és a megváltás van a középpontban. Ha Isten az ember alapvető transzcendentális tapasztalatában már valamilyen módon jelen van, akkor a megtestesülés és megváltás jelentősége halványulhat, jóllehet ez esetleg nem tudatosan, hanem csak a „háttérben” történik.</p>
<p style="text-align: justify;">Ismét egy idézet az interjúból:</p>
<blockquote><p><span style="font-size: medium;">Mások szerint nem történt ilyen radikális esemény a kereszten, hanem valami kinyilvánult, és ez bír megváltó erővel. Karl Rahner úgy vélte, Jézus végsőkig tartó engedelmességében válik nyilvánvalóvá az, hogy Isten valóban az ember üdvössége akar lenni. Jézus maradéktalan önátadását ismeri és fogadja el Isten a feltámadással. Ebben az értelemben Jézus halála és feltámadása ugyanaz az esemény. Aki a keresztre és a feltámadott Jézusra néz, tulajdonképpen ugyanazt látja. Ahogyan Isten elfogadja Jézus önátadását, úgy fogadja el az ember önátadását is, s így Jézus feltámadása mások számára is a feltámadás ígérete lesz.</span></p></blockquote>
<p style="text-align: justify;">Mint már említettük, a hagyományos teológiai szerint Jézus életének minden tette és eseménye végtelen megváltó erővel rendelkezik. Ennek az az oka, hogy az a személy,  aki a tetteket véghezviszi, aki a kereszthalált elszenvedi, az Ige, aki Isten. Így a Szentháromság üdvözítő cselekedete Jézus Krisztus emberi cselekedetein, szenvedésén, feltámadásán keresztül valósul meg, ezek mintegy eszköz és minta szerinti okok, <a href="https://www.matthaios.hu/aquinoi-szent-tamas-krisztus-udvosseget-hozo-szenvedeserol-iii-q-48/">okai üdvösségünknek</a>. Jézus kereszthalála engesztelő áldozat volt, amint azt a trienti zsinat kifejezetten tanítja a szentmise áldozat voltával együtt (DH 1743).</p>
<p style="text-align: justify;">Görföl Tibor az anyagi világ jövendő megdicsőülésével kapcsolatban fontosnak tartja, hogy a teológia lépést tartson „a kozmológia és az elméleti fizika eredményeivel”. Lehet, hogy ebben a megállapításban a huszadik század közepének felfogása jelentkezik, amely felfogásnak legjellegzetesebb megnyilvánulása  talán Teilhard de Chardin átteologizált fejlődéselmélete. Valójában a természettudományok és a teológia között nem olyan erős a kapcsolat, mint annak idején gondolták. Van viszont egy meglehetősen elhanyagolt terület, ahol már erősebb kapcsolatokról lehetne és kellene beszélni: ez pedig a keresztény filozófia természetbölcselete, tudományelmélete és a természettudományok közötti kapcsolat. Ha a természettudományokkal elsősorban nem ezen keretek között foglalkozunk, hanem a teológiában, akkor fennállhat az „átteologizálás” veszélye.</p>
<p style="text-align: justify;">Azt hiszem, hogy az új teológia huszadik századi mesterei (különösen Karl Rahner) és Origenész között tényleg van analógia. Ahogyan Origenész „megdolgoztatta” évszázadokon keresztül a tanítóhivatalt és a teológiát, hasonló lehet a helyzet a jövőben is, ha nem is éppen napjainkban. A teológia megújulásának a folytonosság alapján kell történnie, az előzmények megtagadása nélkül.</p></div>
    </div>
    
    <div class="article">
        <div class="title">A tudattalan és a tomista antropológia. 3.rész</div>
        <div class="categories">antropológia</div>
        <div class="summary">Az egyik előző bejegyzésben a tomista pszichológiát foglaltuk össze vázlatosan. Az emberi lélek két szellemi képességünk, értelmünk és akaratunk mellet rendelkezik még biológiai létünkből fakadó képességekkel is. Szellemi képességeink működése az állatokkal közös érzékeléshez kötödő képességekre épül, de szellemi képességeink megvalósulásai &#8230; <a href="https://www.matthaios.hu/a-tudattalan-es-a-tomista-antropologia-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-tudattalan-es-a-tomista-antropologia-2-resz/">egyik előző bejegyzésben</a> a tomista pszichológiát foglaltuk össze vázlatosan. Az emberi lélek két szellemi képességünk, értelmünk és akaratunk mellet rendelkezik még biológiai létünkből fakadó képességekkel is. Szellemi képességeink működése az állatokkal közös érzékeléshez kötödő képességekre épül, de szellemi képességeink megvalósulásai már ezt meghaladják. Értelmünk ismerete a térben és időben lévő egyediséget meghaladó, általános ismeret, akaratunk pedig az általános, a teljes jó felé irányul. Szó volt a képességeinket (jó esetben) tökéletesítő készségeinkről (habitus) is, amelyek ugyan nem képességeink megvalósulásai, hanem egy adott megvalósulásra irányuló, ezt megkönnyítő tartós elrendezések, irányultságok. Készségeink részben adottak: egyrészt emberi természetünkkel együtt járó készségek, másrészt öröklöttek abban az értelemben, hogy egyénenként eltérő genetikai adottságokból erednek. Így természetünkkel együtt járó készség gondolkodásunk alapelvei (többek között ilyen az ellentmondás elve) alkalmazásának a készsége. Egyénileg adott készségek például a különböző tehetségek vagy egyes viselkedéstípusok felé való hajlam (például hirtelen harag). Vannak azonban szerzett készségeink is, ilyenek például a természetes erények. Az emberi képességeknek ugyanis különös adottsága, hogy adott típusú cselekedetek ismételt végrehajtása ezekre való készséget eredményez. Készségeink a szellemi és biológiai létezést egyaránt magába foglaló emberi létezésünk sajátos megnyilvánulásai. A tisztán szellemi létező angyalok esetében nem beszélhetünk természetes készségekről. (Természetfölötti készségről már az ő esetükben is lehet szó, mert a megvalósultságot nálunknál nagyobb mértékben tartalmazó angyali létezés a természetfölötti élettel szemben csak megvalósulatlan képesség. Ez a képesség nem is az angyali természetből eredő képesség, náluk is <a href="https://www.matthaios.hu/potentia-oboedientialis-1-resz/">engedelmesség szerinti képességről, </a><em><a href="https://www.matthaios.hu/potentia-oboedientialis-1-resz/">potentia oboedientialis-ról</a> </em>van szó<em>.</em>)</p>
<p style="text-align: justify;">A tomista ismeretelmélet szerint képességeink és készségeink önmagukban nem megismerhetőek. Ezek megismerése a belőlük fakadó megvalósultságok, tudatos cselekedetek által történik. Ez a megismerési folyamat azonban nem feltétlenül mentes a hibáktól. Így a készségeink által adott „második természetünkről”, magunkról téves ismereteink is lehetnek. Erkölcsileg jobbnak, egy adott területen tehetségesebbnek gondolhatjuk magunkat, mint amilyenek a valóságban vagyunk. A mélylélektan szerint azonban  van lehetőség második természetünknek egy más irányból történő megismerésére is nem tudatos vagy nem teljesen tudatos jelenségeken keresztül. Egyik ilyen tipikus jelenség az álom, de lehet szó olyan szabad asszociációk megfigyeléséről is, amelyek például akkor jönnek felszínre, amikor tudatos gondolkodás nélkül válaszolnak hívószavakra, alakzatokba valamit „beleolvasnak” vagy lelkiállapotukat valamilyen (nem feltétlenül művészi igényű) rajz, festmény által fejezik ki. Ezeket a módszerek az egyes pszichológiai iskolák különbözőképpen kezelik, de a lényeg az, hogy valamilyen nem tudatos módon belelátunk készségeink világába. Úgy tűnik, mintha lelkünkben lennének olyan megvalósultságok is, amelyek nem kötödnek tudatos lelki tevékenységhez vagy éppen ezeknek bizonyos háttérbe szorítása által jönnek elő.</p>
<p style="text-align: justify;">A következőkben a tomista pszichológia és a mélylélektan megközelítéseinek integrálására teszünk kísérletet. A már említett régebbi bejegyzésben volt szó a belső érzékelés képességeiről. A belső érzékelés képességei az egyes érzékszervek fölötti szint képességei, ezek megtalálhatóak az állatnál is. A belső érzékelés integrálja a különböző érzékszervek működését egységes érzéki képzetté, amely az érzékelt objektum (például az itt és most ugató Mackó kutya) jelenléte nélkül is felidézhető, beszélhetünk az érzéki képzetekre való emlékezésről. Ugyancsak ennek a szintnek a képessége az értékelés képessége, amely által az állat valamit hasznosnak vagy kerülendőnek tart. (Például a bárány ösztönei alapján a farkas konkrét megjelenését ártalmasnak találja, ettől menekülnie kell). A belső érzékelés képességeinek a működését a középkorban általában az agy működéséhez kötötték.</p>
<p style="text-align: justify;">Az a tény azonban, hogy ezek a képességek a szellemi képességekkel rendelkező ember képességei, hozzáadnak valamit ezekhez, amivel a csak állatok nem rendelkeznek. A belső érzékelést Aquinói Szent Tamás szellemi megismerésünk közvetlen előzményének tekintette. A belső érzékelés és az egész érzéki szint formái értelmünk és akaratunk megvalósult formáiba beépülő formák. (A „forma” szót most nem a lényegadó forma értelmében használjuk, hanem általánosságban: minden aktus, megvalósultság egyben meghatározottság is. Erre utal általánosabb értelemben a forma szó.) A beépült formák megtartják eredeti képességeiket, de ezekhez éppen a beépülés miatt újabb képességek járulhatnak. Ez jól látszik az érzéki képzetek területén is. A különböző képzetek, képek, szellemi ismeretektől „itatódhatnak” át. Erre jó példa egy címer, amelyben előfordulhat kardot tartó oroszlán vagy kétfejű sas, ezek és a címer alakzatai valaminek a szimbólumai. A valóságban nem találkozunk kardot tartó oroszlánnal és kétfejű sassal, de képzeteinkben mégis megvan az a képesség, hogy ezek kombinálásával újabb képeket, sőt egész kép- vagy hangsorozatokat állítsunk elő. Képzelőerőnk tehát képes érzéki képzeteink ezen „nyitottságát” kihasználva olyan képeket, hangsorozatokat stb. előállítani, amelyek egészükben közvetlenül semminek sem felelnek meg a valóságban, mégis, mint művészi alkotások szellemi tartalmakat fejeznek ki.</p>
<p style="text-align: justify;">Azt látjuk tehát, hogy az ember esetében magukban az érzéki képzetek formáiban lehetőség van arra, hogy ezek olyan új formákba épüljenek be, úgy módosuljanak vagy olyan struktúrákba, sorozatokba rendeződjenek, amelyeknek jelentésük lehet. Az így keletkezett formák ugyan szellemi tartalmakat hordoznak, mégis lényegesen különböznek attól a formától, ami szellemi ismeretünket jelenti. Az ismeret ugyanaz a forma, amely a megismerendőben van, de az ismeretben ez a forma nem az anyag, hanem értelmünk formája. (Értelmünknek ezt a formákat befogadó képességét nevezi a skolasztikus filozófia lehetőség szerinti értelemnek, <em>intellectus possibilis</em>-nek.) Értelmi ismeretünk tehát a közös forma miatt nem a megismerendőre valamilyen távolságból utaló jel, mint például a nyelv, amelynek mondatai, szavai már ismeretünkre és a megismerendőre utaló jelek. A képzeteinket csoportosító, módosító formák esetében azonban inkább jelekről, szimbólumokról lehet beszélni. Ezek azonban mégsem mesterséges jelek, ahogyan például a 65 mint szám számítógépes kódja az „A” betűnek.  Vannak természetes jelek is, ahogyan a füst jele a tűznek. A szimbólum és a jel közti különbség éppen abban áll, hogy a szimbólum olyan jel, ahol a jel és a jelzett között van valamilyen természetes hasonlóság. Képzeteink éppen azért, mert ez egy szellemi képességekkel rendelkező ember képzetei, képesek arra, hogy kiegészítve, összerendezve, szimbólumként szellemi tartalmakat hordozzanak. A képzet tehát egyrészt értelmi megismerésünk kiindulópontja és nélkülözhetetlen feltétele  megismerésünknek, amely még az ismeret birtokában sem szakadhat el a képzetektől, folyamatosan ezekhez kell fordulnia (conversio ad phantasmata). Másrészt azonban maga is olyan formák befogadására képes, amelyek szellemi tartalmakat hordoznak. Képletesen szólva azt mondhatjuk, hogy szellemi életünk fénye visszatükröződik képzeteink világában is.</p>
<p style="text-align: justify;">Az ember életében egy érdekes kettősség figyelhető meg, ez a biológiai és a szellemi élet kettőssége. Ez a kettősség azonban nem két szubsztancia összezárásából, párhuzamos működésre való hangoltságából adódó kettősség (ahogyan ezt az újkor kezdetén és később is a karteziánusok, Descartes követői gondolták). Ez a kettősség a megformált (elsődleges) anyag és a (lényegadó) forma kettőssége. Ez a kettősség készségeink szintjén is jelen van. Szellemi életünk készségeinek van biológiai „lenyomata” is, készségeinknek idegrendszeri, agyi struktúrák, formák felelnek meg. Ezek a biológiai lenyomatok nem azonosak készségeinkkel, ezek csak lenyomatok, amelyek szükségesek ahhoz, hogy a készség érvényesüljön. Maguknak a készségeknek a gyakorlása, az ezekből fakadó cselekedetek egyértelműen a szabad akarat uralma alatt állnak. Készségről tehát csak ott lehet szó, ahol szabad akarat is van. Akarati készségeink, erényeink vagy rossz szokásaink nem jelentenek determináltságot, hanem csak adott irányba húzó hatásokat, amelyeknek nem feltétlen következménye a készségnek megfelelő cselekedet. Értelmi készségeink gyakorlása is akaratunk döntésének a következménye. Eldönthetjük például, hogy most akarunk-e emlékezni vagy pedig a felmerülő emlékkel nem akarunk a továbbiakban foglalkozni.</p>
<p style="text-align: justify;">Életünknek nem minden pillanatát jellemzi a tudatos szellemi élet. Az embrió esetében ez nincs meg és ugyanez a helyzet akkor, amikor alszunk <a class="footnote" href="https://www.matthaios.hu/feed/?paged=9#note-2956-1" id="return-note-2956-1" title="Az ember önkéntelenül is felteszi a kérdést, hogy milyen alapon ölhető meg az embrió. Ezen az alapon az alvó ember is megölhető lenne."><sup>1</sup></a>. Vannak az embernek olyan „üzemmódjai”, amelyekre nem vagy nem teljesen jellemző a tudatosság. A tudatosság hiánya azonban nem jelenti azt, hogy ilyenkor eltűnnek azok az anyagi, biológiai, agyi struktúrák, amelyek például készségeinkkel vannak kapcsolatban. Ezek ebben az üzemmódban is jelen vannak, de így „önállóan”, a készséghez szükséges szabad akarat nélkül, biológiai szinten megvalósult formákként nyilvánulnak meg. Így például az álomban nem arról van szó, hogy készségeink valamilyen tudatalatti szinten aktualizálódnak, megvalósultsággá válnak. Ehelyett a készség agyi lenyomatának megvalósultságkénti megnyilvánulása történik álmaink képeiben, történetében. Ebben a megnyilvánulásban azonban a készséget vagy ennek inkább álombeli megfelelőjét kényszerítő erőnek érezhetjük.</p>
<p style="text-align: justify;">Így tehát azt mondhatjuk, hogy a megismeréshez tényleg az aktus, a megvalósulás szükséges. Életünk egy alacsonyabb  szintű üzemmódjában azonban készségeink biológiai, agyi lenyomatainak biológiai megvalósultsága érvényesül, éppen a szabad akaratú cselekvések hiánya miatt. Álmaink folyamán a szellemi jelentést szimbolikusan hordozó képek, képsorok, álombeli történések homályosan, szimbolikusan utalhatnak jó és rossz képességeinkre, hajlamainkra, éppen ezek biológiai, agyi lenyomatai által. A pszichológusok szerint azonban nem minden álmunk ilyen, az analitikus pszichológia szempontjából mély álmok általában elég ritkák. A pszichoanalízis a terápiában éppen a homályos utalásoknak, szimbólumoknak a megfejtés általi tudatba emelésére törekszik.</p>
<p style="text-align: justify;">Befejezésül szeretnénk hangsúlyozni tudatos szellemi életünk elsődlegességét. Erre ma különösen fel kell hívni a figyelmet még az Egyházon belül is a terjedő pszichologizáló tendenciákkal szemben. Tudatos szellemi életünkben hasonlítunk az angyalokhoz, sőt még annak az Istennek az életéhez is, aki maga az Igazság és a Szeretet. Isten teremtői akarata szerint viszont ezt a tudatos szellemi életet testünkben éljük meg.</p>
<div class="footnotes"><h2 class="notes">Jegyzetek:</h2><ol><li id="note-2956-1">Az ember önkéntelenül is felteszi a kérdést, hogy milyen alapon ölhető meg az embrió. Ezen az alapon az alvó ember is megölhető lenne. <a href="https://www.matthaios.hu/feed/?paged=9#return-note-2956-1">&#8617;</a></li></ol></div></div>
    </div>
    
    <div class="article">
        <div class="title">Az Amoris Laetitia 8. fejezetéről</div>
        <div class="categories">erkölcstan</div>
        <div class="summary">Ferenc pápa Amoris Laetitia apostoli buzdítását (a dokumentum angol nyelvű szövegét használjuk a továbbiakban) az erkölcsteológusok eltérő módon értelmezik, nem is beszélve a média megnyilatkozásairól. A különböző értelmezésekről ad áttekintést Edward Pentin cikke. Az értelmezések tulajdonképpen nem az egész dokumentumra vonatkoznak, &#8230; <a href="https://www.matthaios.hu/az-amoris-laetitia-8-fejezeterol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ferenc pápa <em>Amoris Laetitia apostoli </em>buzdítását (a dokumentum <a href="http://w2.vatican.va/content/francesco/en/apost_exhortations/documents/papa-francesco_esortazione-ap_20160319_amoris-laetitia.html">angol nyelvű szövegét</a> használjuk a továbbiakban) az erkölcsteológusok eltérő módon értelmezik, nem is beszélve a média megnyilatkozásairól. A különböző értelmezésekről ad áttekintést <a href="http://www.ncregister.com/daily-news/moral-theology-and-amoris-laetitia-some-expert-assessments">Edward Pentin cikke</a>. Az értelmezések tulajdonképpen nem az egész dokumentumra vonatkoznak, amelyet – a lényegében az elváltak új kapcsolatáról szóló 8. fejezettől eltekintve – igen értékes dokumentumnak tartanak.</p>
<p style="text-align: justify;">A 8.fejezet egyrészt a fokozatosság elve alapján olyan mozzanatokat talál az elváltak új kapcsolataiban, amelyek, jóllehet nem valósítják meg a keresztény házasságot a maga teljességében, mégis értékek. Ilyen értékek: az új kapcsolatban való hűség, a gyermekek keresztény szellemben való felnevelése, annak elismerése, hogy az új kapcsolat nem felel meg az Egyház elvárásainak (azaz nem szabályos). A dokumentum azt is kijelenti, hogy ez a fokozatosság nem a törvény fokozatossága. Másrészt hivatkozik az erkölcsteológia elvére, amely szerint egy bűn súlyát különböző tényezők csökkenthetik. Ezt az elvet a Katolikus Egyház Katekizmusa is említi, ezt idézi a dokumentum. Ilyen tényezők: tudatlanság, figyelmetlenség, erőszak, félelem, megszokás, mértéktelen érzelmek és más pszichikai vagy társadalmi tényezők (1735); illetve érzelmi éretlenség, szerzett szokások ereje, szorongásos állapot és egyéb pszichikai vagy társadalmi tényezők (2352). (A dokumentum Aquinói Szent Tamásra is hivatkozik, nem mindig szerencsésen, de ezzel most, ebben a bejegyzésben nem foglalkozunk.)</p>
<p style="text-align: justify;">A fentiek alapján fogalmazódik meg a dokumentum 303. pontja (a kiemelés tőlem):</p>
<blockquote><p><span style="font-size: medium;">Elismerve az ilyen konkrét tényezők hatását, hozzá kell tennünk, hogy bizonyos helyzetekben az egyéni lelkiismeretet  jobban be kell illesztenünk az Egyház gyakorlatába, jóllehet ezek a helyzetek objektíve nem testesítik meg a mi felfogásunk szerinti házasságot. Természetesen, minden erőfeszítést meg kell tenni a megvilágosodott lelkiismeret kifejlődéséért. A lelkipásztor felelős és komoly megkülönböztető értékelése alapján formált lelkiismeret felbátorít az Isten kegyelmében való nagyobb bizalomra. <strong>Mégis a lelkiismeret többet tehet annál, mint hogy elismeri, hogy az adott helyzet nem felel meg az Evangélium általános elvárásainak. Őszintén és tisztességesen azt is felismerheti, hogy most mi a legnagylelkűbb Istennek adható válasz, és beláthatja, hogy mit kér Isten valakitől lehetőségeinek a komplexitásában, jóllehet ez nem teljesen az objektív eszménykép.</strong> Mindenesetre emlékeztetünk arra, hogy ez a megkülönböztető értékelés dinamikus, mindig nyitott a növekedés új fokozatai és az olyan új döntések felé, amelyek lehetővé teszik az objektív eszménykép teljesebb megvalósítását.</span></p></blockquote>
<p style="text-align: justify;">Ezt követően a 8. fejezet egyik kulcsmondata kijelenti: „a körülmények és az enyhítő tényezők miatt előfordulhat, hogy az objektíve bűnös helyzetben – amely lehet, hogy szubjektíve nem bűnös vagy nem teljesen bűnös helyzet – a személy Isten kegyelmében élhet, szerethet és növekedhet a kegyelemben és szeretetben, megkapva az Egyház segítségét ezen cél érdekében” (305). Az ehhez a paragrafushoz fűzött, sokak által emlegetett 351. lábjegyzet említi, hogy ez a segítség vonatkozhat a bűnbánat és az Eucharisztia szentségeire is.</p>
<p style="text-align: justify;">A 8. fejezet értelmezésénél abból kell kiindulnunk, hogy az elváltak új kapcsolata Jézus Krisztus szavai alapján házasságtörő kapcsolat és mint ilyen objektíve halálos bűn. Ezt nem tagadja a dokumentum se, de a félreértés, a kétértelműség lehetősége már itt megjelenik, amennyiben egy eszményképtől, ideáltól való eltérésről beszél. Az „eszménykép”, „ideál” szavak ugyanis utalhatnak egy olyan állapotra, amely felé csak törekedni lehet és kell. Ha tehát a dokumentum vallja hogy a keresztény házasság Jézus Krisztus tanítása alapján alapvető erkölcsi követelmény, akkor következetlenség az „eszménykép” szó folyamatos használata (10 alkalommal a 8. fejezetben). A keresztény tökéletességgel kapcsolatban indokolt eszményképről beszélni, hiszen ennek teljességére csak törekedni lehet, de itt a földön ezt nem lehet elérni. A „szabályos” keresztény házasság azonban elérhető állapot, sőt az egyetlen erkölcsileg elfogadható állapota a férfi és a nő együttélésének, jóllehet a tökéletesség felé haladásról ezen állapoton belül is lehet beszélni. A fokozatosság törvényével kapcsolatban Szent II János Pál pápa <a href="http://uj.katolikus.hu/konyvtar.php?h=202#FC34"><em>Familiaris Consortio</em></a> kezdetű apostoli buzdítására hivatkozik a 8.fejezet. A <em>Familiaris Consortio</em> azonban éppen a fokozatossággal kapcsolatban jelenti ki, hogy „nem tekinthetik a törvényt csupán úgy, mint egy – valamikor a jövőben elérendő – eszményképet, hanem úgy kell látniuk, mint az Úr Krisztus parancsát arra vonatkozóan, hogy győzzék le a nehézségeket” (34.). .</p>
<p style="text-align: justify;">Mint említettük, az elváltak új kapcsolata házasságtörés és mint ilyen a halálos bűn állapota. Kétségtelen, hogy az objektíve halálos bűn bocsánatossá válhat, amennyiben a bűnös cselekedet nem vagy nem teljesen az értelem megfontolása alapján, a szabad akarat döntéséből születik. Aquinói Szent Tamás megkülönbözteti a nemük szerint halálos bűnöket a  nemük szerint bocsánatos bűnöktől (ST I/II q. 88 a. 2). Ez utóbbiak ugyan bizonyos rendezetlenséget jelentenek, de nem állnak ellentétben Isten és a felebarát szeretetével. Ilyen például az üres beszéd. Nyilvánvalóan a házasságtörés neme szerint halálos bűn. A nemük szerint bocsánatos bűnök is halálossá és a nemük szerint halálos bűnök is bocsánatossá válhatnak. Az utóbbi eset, mint említettük, akkor fordulhat elő, ha valamilyen okból nem vagy csak erősen korlátozott mértékben lehet megfontolásról vagy szabad akaratú döntésről beszélni. Felmerülhet azonban a kérdés, hogy mennyire helyes ennek az elvnek az alkalmazása egy tartós, éveken át tartó állapot esetében, mintegy ebbe belenyugodva, mennyire helyes ezzel kapcsolatban Isten akaratáról, az Istennek adott legnagylelkűbb válaszról beszélni, ahogyan ezt a dokumentum idézett szövege teszi. Ezek a kifejezések félreérthetőek, mert a bűnnel, a bűnös állapottal kapcsolatban nem beszélhetünk Isten pozitív, hanem csak megengedő akaratáról. (A dokumentum is említi az ilyen helyzetek esetén az „új fokozatok”, „új döntések” felé való nyitottságot.) Tulajdonképpen az erkölcsteológia kivételes helyzetek esetén alkalmazható elvének ilyen hangsúlyos tárgyalását valamilyen új, általános alkalmazás felé mutató jelzésként is értelmezhetik, jóllehet maga a dokumentum is említi, hogy itt csak kivételekről lehetne szó.</p>
<p style="text-align: justify;">Szent II János Pál a már említett apostoli buzdításában ír a válás utáni új kapcsolatokban élők szentségekhez járulásáról (84):</p>
<blockquote><p><span style="font-size: medium;">Mindazonáltal az Egyház megerősíti a Szentírásra támaszkodó hagyományát, mely szerint a válás után újra megházasodott híveket nem engedi szentáldozáshoz járulni. Ugyanis ők maguk akadályozzák meg, hogy szentáldozásban részesülhessenek, mert állapotuk és életkörülményeik objektíven ellentmondanak annak a Krisztus és Egyháza közötti szeretetnek, amelyet az Eucharisztia jelez és megvalósít. De van e fegyelemnek egy különleges lelkipásztori indoka is: ha az ilyen embereket az Eucharisztiához bocsátaná, az Egyháznak a házasság felbonthatatlanságáról szóló tanítására vonatkozóan tévedés és zavar támadna a hívőkben. A bűnbánat szentségében való kiengesztelődés – amely utat nyit az Eucharisztiához – csak azoknak engedhető meg, akik bánkódván amiatt, hogy megsértették Krisztus hűségének és Szövetségének jelét (a felbonthatatlan házasságot) őszintén késznek mutatkoznak arra, hogy a továbbiakban olyan életet élnek, amely már nem ellenkezik a házasság felbonthatatlanságával. Ez azonban valójában azt követeli, hogy valahányszor a férfi és a nő súlyos okok – pl. a gyermekek nevelése – miatt nem tehet eleget a szétválás követelményének, „vállalják magukra azt a kötelezettséget, hogy teljes megtartóztatásban élnek, azaz tartózkodnak az olyan cselekedetektől, amelyek csak a házastársakat illetik meg”.</span></p></blockquote>
<p style="text-align: justify;">Az <em>Amoris Laetitia </em>álláspontja jelentős változást jelent Szent II János Pál bűnbánat szentségében való kiengesztelődéshez szükséges feltételével kapcsolatban. Magáról a feltételről csak egy lábjegyzetben van szó. A lábjegyzet (329) ezt írja: „Ilyen helyzetekben sokan ismerve és elfogadva &#8216;testvérként és nővérként&#8217; élés lehetőségét, amelyet az Egyház felajánl nekik, rámutatnak arra, hogy ha a bensőségnek bizonyos kifejezései hiányoznak &#8216;nemritkán veszélybe kerülhet a házasság egyik java, a hűség, és megsínyli azt a másik java: a gyermek&#8217;” (a 2. Vatikáni Zsinat <a href="http://uj.katolikus.hu/konyvtar.php?h=16#GS51"><em>Gaudium et Spes</em></a>, az Egyházról és a modern világról szóló konstitúciója, 51)”. A szövegben tehát Szent II János Pál feltételét egy zsinati konstitúció (egyébként abortuszról szóló) szövegével „ellenpontozzák”.</p>
<p style="text-align: justify;">Az új kapcsolatban élő elváltak áldozásáról tulajdonképpen határozott kijelentést nem tesz az <em>Amoris Laetitia. </em>A határozott kijelentést (amely szemben áll Szent II János Pál álláspontjával)  Schönborn bíboros az apostoli buzdítást <a href="http://hu.radiovaticana.va/news/2016/04/10/schönborn_b%C3%ADboros_a_család_pápai_buzd%C3%ADtásáról/1221671">bemutató előadásában</a> tette meg, a 351. lábjegyzetre hivatkozva: „a buzdítás, az elvált és új kapcsolatban élők lehetséges szentáldozáshoz járulása kapcsán, követve Szent II. János Pál pápa útmutatását, kimondja, hogy &#8216;bizonyos esetekben&#8217;, egyszerű és alázatos körülmények között meg lehet adni a szentségek segítségét (AL 351)”.</p>
<p style="text-align: justify;">Schönborn bíboros egy <a href="http://aleteia.org/2016/04/08/true-innovations-but-not-ruptures-cardinal-christoph-schonborn-presents-amoris-laetitia/">újságíró kérdésére válaszolva</a> kijelentette, hogy az <em>Amoris Laetitia </em>tanítása<em> </em>a <em>Familiaris Consortio</em> tanításához viszonyítva Boldog J. H. Newman bíboros szavai szerinti értelemben vett a „organikus fejlődés”. Azt hiszem, ez nehezen állítható éppen a 8. fejezet egyik főtémájával, az elvált „újraházasodottak” (igaz, csak lábjegyzetben érintőlegesen említett) áldozásával kapcsolatban. Szent II János Pál pápa ezt azért utasítja el, mert ez az állapot objektíve ellentmond „annak a Krisztus és Egyháza közötti szeretetnek, amelyet az Eucharisztia jelez és megvalósít”.</p>
<p style="text-align: justify;">Az <em>Amoris Laetitia</em> lehetséges értelmezései között ott van az is, amely szerint az apostoli buzdítás nyitásnak tekinthető a különböző, lényegesen új (vagy már egyes helyeken esetleg meglévő?) lelkipásztori gyakorlat felé. A 8. fejezetben a tanítás változatlanságának hangoztatása és a javasolt gyakorlati megközelítés közti feszültségek tág teret nyitnak az alapjaiban eltérő értelmezések számára. Úgy tűnik, a fejezetből hiányzik az a konzisztencia, amely a tanítóhivatal megnyilatkozásai esetén szükséges lenne. Ennek hiánya lehetőséget ad a tanítás olyan lopakodó módosítására, amely már egyáltalán nem  tekinthető organikus fejlődésnek.</p></div>
    </div>
    
    <div class="article">
        <div class="title">Aquinói Szent Tamás Krisztus mennybemeneteléről (ST III q. 57)</div>
        <div class="categories">fordítások</div>
        <div class="summary">A Summa Theologiae harmadik része 57. kérdésének fordítása (a fordítás az interneten elérhető eredeti szöveg alapján készült, esetenként támaszkodva a New Advent honlap angol fordítására).  Az 57. kérdés Jézus mennybemeneteléről szól. A mennybemenetelt Szent Tamás valóságos eseménynek tartja, hiszen ez Krisztus valóságosan feltámadt &#8230; <a href="https://www.matthaios.hu/aquinoi-szent-tamas-krisztus-mennybemenetelerol-st-iii-q-57/">Folytat&#225;s <span class="meta-nav">&#8594;</span></a></div>
        <div class="content"><p style="text-align: center;"><em>A Summa Theologiae harmadik része 57. kérdésének fordítása (a fordítás az interneten elérhető <a href="http://www.corpusthomisticum.org/sth4053.html#49402">eredeti szöveg</a> alapján készült, esetenként támaszkodva a New Advent honlap <a href="http://www.newadvent.org/summa/4057.htm">angol fordítására</a>). </em></p>
<p style="text-align: justify;"><em>Az 57. kérdés Jézus mennybemeneteléről szól. A mennybemenetelt Szent Tamás valóságos eseménynek tartja, hiszen ez Krisztus valóságosan feltámadt testének valóságos mozgása valóságos helyre. Így fölbukkannak (különösen a 4. és 5. szakaszban) középkori fizikai vonatkozások is. Szent Tamás a mennybe felment Krisztus tartózkodásának helyét azonban kívül helyezi korának fizikai-kozmológiai világán,  a teológiai tartalom így leválasztható attól a fizikai rétegtől, amely az elmúlt évszázadok alatt sokat változott. A középkori fizika egyben jelentette a természetfilozófiát és az akkoriban gyengén fejlett – ma a szoros értelemben vett természettudományoknak mondható – csillagászatot, fizikát, kémiát, biológiát.</em><em> Szent Tamás a teológiai tartalomra összpontosít, így a mennybemenetellel kapcsolatban nem megy bele a kora tudományának szintjén álló csillagászati, fizikai, kémiai spekulációkba. Ezért nála a teológiai tartalmat (sőt talán még a természetfilozófiai tartalmat is) nem nehéz elkülöníteni attól a természettudományos rétegtől, amely azóta sokat fejlődött. </em></p>
<p style="text-align: center;">57. KÉRDÉS</p>
<p style="text-align: center;">[Jézus Krisztus mennybemeneteléről]</p>
<p style="text-align: justify;">A továbbiakban Krisztus mennybemeneteléről lesz szó. Ezzel kapcsolatban hat kérdés merül fel:</p>
<ol>
<li><a href="https://www.matthaios.hu/feed/?paged=9#szakasz1">Vajon megfelelő volt-e Krisztus mennybemenetele?</a></li>
<li><a href="https://www.matthaios.hu/feed/?paged=9#szakasz2">Melyik természete szerint ment föl a mennybe?</a></li>
<li><a href="https://www.matthaios.hu/feed/?paged=9#szakasz3">Vajon saját erejéből ment föl mennybe?</a></li>
<li><a href="https://www.matthaios.hu/feed/?paged=9#szakasz4">Vajon az összes anyagi természetű egek fölé ment?</a></li>
<li><a href="https://www.matthaios.hu/feed/?paged=9#szakasz5">Vajon az összes szellemi teremtmény fölé ment?</a></li>
<li><a href="https://www.matthaios.hu/feed/?paged=9#szakasz6">A mennybemenetel hatása.</a></li>
</ol>
<p><strong><a name="szakasz1"></a>1. SZAKASZ  </strong>[Vajon megfelelő volt-e Krisztus mennybemenetele?]</p>
<p>Az első problémát így közelítjük meg:</p>
<p style="text-align: justify;">1. Úgy látszik, hogy Krisztus mennybemenetele nem volt megfelelő. Azt mondja ugyanis a Filozófus az égről szóló műve második könyvében, hogy <em>azok a dolgok, amelyek tökéletes állapotukat elérték, jóságukat már változás</em> <em>nélkül birtokolják</em>. Krisztus azonban ebben az állapotban van, mert isteni természete szerint ő a legfőbb jó, emberi természete szerint pedig a legnagyobb dicsőségre jutott. Tehát saját jóságát már változás nélkül birtokolja. A mennybemenetel azonban változás. Tehát nem megfelelő az, hogy Krisztus a mennybe menjen.</p>
<p style="text-align: justify;">2. Ezenkívül, minden ami változik, valami jobb elérése érdekében változik. Krisztusnak azonban nem jobb a mennyben, mint a földön lenni, ugyanis sem lelkileg, sem testileg nem nyert semmit azáltal, hogy a mennyben van. Úgy látszik tehát, hogy nem kellett a mennybe mennie.</p>
<p style="text-align: justify;">3. Ezenkívül, Isten Fia üdvösségünk miatt emberi természetet vett fel. Üdvösségünket azonban jobban szolgálná, ha mindig közöttünk lenne, amint ezt ő is mondta tanítványainak Lukács evangéliumának 17. fejezete szerint [22]: <em>jönnek idők, amikor az Emberfiának egyetlen napját is szívesen látnátok, de nem fogjátok látni. </em>Úgy látszik tehát, hogy nem volt megfelelő Krisztus mennybemenetele.</p>
<p style="text-align: justify;">4. Ezenkívül, amint Nagy Szent Gergely írja Moralia című könyvének 14. fejezetében, Krisztus teste a feltámadás után már semmiben sem változik. De mégsem közvetlenül feltámadása után ment föl a mennybe, ugyanis maga mondja feltámadása után János evangéliumának 20. fejezetében [17], hogy <em>még nem mentem fel Atyámhoz</em>. Úgy látszik, tehát, hogy negyven nap elteltével sem kellet volna a mennybe mennie.</p>
<p style="text-align: justify;"><strong>Ezzel szemben</strong> <strong>áll, </strong>amit az Úr mond János evangéliumának 20. fejezetében [17]: <em>felmegyek Atyámhoz és a ti Atyátokhoz.</em></p>
<p style="text-align: justify;"><strong>Válaszul </strong>azt kell mondanunk, hogy a helynek meg kell felelnie annak, aki a helyen van. Krisztus feltámadásával azonban megkezdődött halhatatlan és romolhatatlan élete. Az a hely pedig, ahol mi élünk, a születés és a pusztulás helye, a menny azonban a romolhatatlanság helye. Ezért nem lett volna megfelelő, ha Krisztus feltámadása után a földön maradt volna, így tehát mennybemenetele megfelelő volt.</p>
<p style="text-align: justify;">Az 1. ellenvetésre azt kell válaszolnunk, hogy Isten az, aki teljes mértékben tökéletes és változás nélkül birtokolja jóságát. Róla mondja Malakiás próféta könyvének 3. fejezete [6]: <em>én vagyok az Úr és nem változom</em>. Valamilyen módon azonban minden teremtmény változhat, amint ezt Szent Ágoston „Super Genesim ad litteram” című művének 8. könyvében mondja. Így, mivel az Isten Fia által felvett természet teremtett természet maradt – amint ez az előzőekből [q. 2  a. 7; q. 16 a. 8, a. 10; q. 20 a. 1] nyilvánvaló – történhetett vele változás.</p>
<p style="text-align: justify;">A 2. ellenvetésre azt kell válaszolnunk, hogy mennybemenetele által Krisztus dicsősége lényegét tekintve nem növekedett sem testileg, sem lelkileg. Mégis lehet beszélni növekedésről a dicsőségéhez illő hely vonatkozásában. Nem úgy, mintha a mennyei test valamit is hozzátenne testének tökéletességéhez és romolhatatlanságához, hanem csak a neki kijáró hely miatt, ez a hely ugyanis valamilyen módon hozzátartozik dicsőségéhez. A mennybemenetelből valamilyen értelemben öröm is származott, de ez nem azt jelenti, hogy ekkor új dolgok indítottak örömre, hanem csak az öröm új módjáról, a beteljesedés miatti örömről beszélhetünk. A Glossza a zsoltár szavairól (<em>gyönyörűség van jobbodon</em> mindörökké [15, 11])<em> </em>mondja, hogy <em>gyönyörűségem és örömöm van veled, kiragadva az emberi szemek látásából</em>.</p>
<p style="text-align: justify;">A 3. ellenvetésre azt kell válaszolnunk, jóllehet a mennybemenetel által Krisztus testi jelenléte megszűnt a hívők számára, istensége által azonban örökre közöttük marad, amint Máté evangéliuma mondja [28, 20]: <em>íme, én veletek vagyok mindennap a világ végezetéig.</em> <em>Aki ugyanis fölment a mennybe, nem hagyta el a választottakat,</em> mondja Nagy Szent Leó pápa<em>. </em>Krisztus testi jelenlétének mennybemenetele általi megszűnése többet használt nekünk, mintha testi jelenlétével itt maradt volna közöttünk.<em> </em></p>
<p style="text-align: justify;"><a name="ref1"></a>Ez így van előszőr is a hit növekedése miatt, a hit ugyanis a nem látottakra vonatkozik. Ezért mondja maga az Úr János evangéliumának 16. fejezetében, hogy az eljövő Szentlélek meggyőzi a világot az igazságról, tudniillik azok igazságáról, akik hisznek, Erről mondja Szent Ágoston János-evangélium magyarázatában [95], hogy <em>a</em> <em>hívőkkel szemben a hitetlenek ítélet alatt vannak. </em>Aztán még hozzáteszi: <em>minthogy az Atyához megyek és már nem fogtok látni engem, boldogok, akik nem látnak és hisznek. Az lesz tehát a mi igazságunk, amelyet a világ nem fogadott el, hogy „bennem, akit nem láttok, hisztek”.</em></p>
<p style="text-align: justify;">Másodszor a remény előmozdítása miatt. Ezért mondja maga az Úr János evangéliumának 14. fejezetében [3]: <em>ha elmegyek, helyet készítek számotokra és ismét eljövök és magammal viszlek benneteket, hogy ahol én vagyok, ti is ott legyetek. </em>Azáltal ugyanis, hogy Krisztus az emberi természetet a mennybe vitte, reményt adott nekünk, hogy mi is oda jutunk, mert <em>ahol a test van, oda gyűlnek a sasok</em>, ahogyan Máté evangéliumának 24. fejezete írja [28]. Ezért mondja Mikeás próféta is [2, 13], hogy <em>felment utat törve nekik.</em></p>
<p style="text-align: justify;">Harmadszor, hogy a szeretetet a mennyei dolgok felé emelje. Az Apostol a Kolosszeiekhez írt levél 3. fejezetében [1-2] mondja, hogy <em>a fent lévőket keressétek, ahol Krisztus ül az Atya jobbján, a fent lévőkre, <em>ne pedig a földi dolgokra ügyeljetek.</em></em> Máté evangéliumának 6. fejezete [21] írja: <em>ahol a kincsed van, ott van a szíved. </em>És minthogy a Szentlélek az a szeretet, amely minket az ég felé ragad, maga az Úr mondja tanítványainak a János evangélium 16. fejezetében [7], hogy <em>jó az nektek, ha elmegyek. Ha ugyanis nem megyek el, a Vigasztaló nem jön el hozzátok, ha azonban elmegyek, elküldöm őt nektek. </em>Ezt magyarázva Szent Ágoston megjegyzi [Tract. xciv super Joan.], hogy <em>nem tudjátok addig a Szentlelket befogadni, amíg Krisztus testi ismereténél leragadtok. Ha azonban Krisztus testileg eltávozik, nem csak a Szentlélek, hanem az Atya és a Fiú is lelkileg jelenlévővé válik számukra.</em></p>
<p style="text-align: justify;">A 4. ellenvetésre azt kell válaszolnunk hogy, jóllehet, a halhatatlan életre feltámadt Krisztusnak kijárt volna mennyekben tartózkodás, mégis ez azért történt később, hogy a feltámadás igazsága bebizonyosodjon. Ezért írja az Apostolok Cselekedeteinek 1. fejezete [3], hogy <em>szenvedése után megjelenve tanítványainak, negyven napon keresztül több alkalommal bizonyította, hogy él. </em>Ezzel kapcsolatban mondja a Glossza: <em>minthogy negyven órán keresztül halott volt, negyven napon keresztül bizonyította, hogy él. Vagy pedig a negyven nap arra a jelen korra utal, amelyben Krisztus Egyházában van, az ember ugyanis négy elemből áll és intve van, hogy ne szegje meg a Tízparancsolatot</em> <a class="footnote" href="https://www.matthaios.hu/feed/?paged=9#note-3019-1" id="return-note-3019-1" title="A Glossza szimbolikus értelmezése: 4 x 10 = 40. A negyvenes szám tehát a jelen korhoz is köthető, ezt jelzi."><sup>1</sup></a><em>. </em></p>
<p style="text-align: justify;"><strong><a name="szakasz2"></a>2. SZAKASZ  </strong>[Krisztus melyik természete szerint ment föl a mennybe?]</p>
<p style="text-align: justify;">A második problémát így közelítjük meg:</p>
<p style="text-align: justify;">1. Úgy tűnik, hogy Krisztus isteni természete szerint ment föl a mennybe. A zsoltár [46, 6] ugyanis azt mondja, hogy <em>fölment az Isten ujjongás közepette. </em>A Másodtörvénykönyv 33. fejezete [26] szerint pedig <em>a mennybe száll fel a te segítőd. </em>Ezek a kijelentések azonban Istenről szólnak, mégpedig Krisztus megtestesülése előtt. Tehát Krisztus isteni természete miatt ment föl a mennybe.</p>
<p style="text-align: justify;">2. Ezenkívül, a mennybe fölmenni ahhoz tartozik, aki leszállt a mennyből, ahogyan ezt János evangéliumának 3. fejezete [13] mondja: <em>senki sem megy fel a mennybe, csak az, aki leszállt a mennyből. </em>Az Efezusiakhoz írt levél 4. fejezete [10] pedig ezt mondja: a<em>ki leszállt, ugyanaz, mint aki felment. </em>Krisztus azonban nem embersége szerint szállt le a mennyből, hanem istensége szerint, mert emberi természete előzőleg a mennyben nem létezett, hanem csak isteni természete. Úgy látszik tehát, hogy Krisztus istensége szerint ment föl a mennybe.</p>
<p style="text-align: justify;">3. Ezenkívül, Krisztus mennybemenetele által az Atyához megy. De az Atyával mint ember nem egyenlő, azt mondja ugyanis János evangéliumának 14. fejezetében [28], hogy <em>az Atya nagyobb nálam. </em>Úgy látszik tehát, Krisztus istensége szerint ment fel a mennybe.</p>
<p style="text-align: justify;"><strong>Ezzel szemben áll</strong>, amit a Glossza mond az Efezusiaknak írt levél 14. fejezetében írtakról [10] (<em>az hogy fölment, mi mást jelentene, minthogy le is szállt): nyilvánvaló, hogy Krisztus embersége szerint szállt le és ment föl.</em></p>
<p style="text-align: justify;"><strong>Válaszul </strong>azt kell mondanunk, hogy a „szerint” szó egyrészt vonatkozhat a mennybe fölmenő állapotára, másrészt pedig a mennybemenetel okára. Amennyiben állapotról beszélünk, nem lehet szó arról, hogy Krisztus isteni természete szerint ment föl a mennybe. Egyrészt azért, mert nem lehet olyan istenségnél magasabb állapot, ahová föl lehetne menni. Másrészt pedig a mennybemenetel fizikai mozgást jelent, az isteni természet azonban változatlan és helytől független. Így tehát Krisztus mennybemeneteléről csak emberi természete szerint lehet beszélni. Ez a természet ugyanis egy adott helyen van és alávethető mozgásnak. Ebben az értelemben mondhatjuk, hogy Krisztus emberi és nem pedig isteni természete szerint ment föl a mennybe. Ha azonban a „szerint” szó a mennybemenetel okára vonatkozik, akkor azt kell mondanunk, hogy Krisztus nem embersége, hanem istensége szerint ment föl a mennybe, ugyanis ez istensége és nem pedig emberi természete erejéből történt. Ezért mondja Szent Ágoston a mennybemenetelről szóló beszédében, hogy <em>Krisztus velünk való közösségében függött a kereszten, de a mennybemenetel sajátja</em>.</p>
<p style="text-align: justify;">Az 1. ellenvetésre azt kell válaszolnunk, hogy az idézett szerzők prófétai módon szóltak Istenről, aki majd meg fog testesülni. Ugyan szószerinti értelemben Isten nem mehet a mennybe, fölmenetelről metaforikusan mégis lehet beszélni, hasonlóan ahhoz, amikor azt mondják, hogy az ember szívében magát Istennek alávetve és megalázkodva felemelkedik.</p>
<p style="text-align: justify;">A 2. ellenvetésre azt kell válaszolnunk, hogy ugyanaz, aki fölment a mennybe és leszállt a mennyből. Így szól ugyanis Szent Ágoston a hitvallásról tartott beszédében: <em>ki az, aki leszállt? Az Isten és az ember. És ki az, aki fölment? Ugyanaz az Isten és ember. </em>A leszállást azonban kétféle értelemben lehet Krisztusnak tulajdonítani. Amikor azt mondjuk, hogy leszállott a mennyből, akkor ezt neki mint Istennek tulajdonítjuk. Ez a leszállás nem helyváltozásként értendő, hanem kiüresedésként, amely által az, aki formája szerint Isten, a szolga formáját vette fel. Amint azonban a kiüresedésről nem abban az értelemben beszélünk, mintha  teljességéből valamit is elveszített volna, hanem abban az értelemben, hogy kicsinységünket felvette, úgy beszélünk a mennyből való leszállásáról is, nem mintha a mennyet elhagyta volna, hanem abban az értelemben, hogy a személy egységébe fölvette a földi természetet. Ettől azonban különbözik az a leszállás, amelyről az Efezusiaknak írt levél 4. fejezete [9] szól és amely a föld alsó részeire való leszállást jelenti. Ez ugyanis a helyváltozás értelmében vett leszállás, amely éppen az emberi természet állapota szerint tulajdonítható Krisztusnak.</p>
<p style="text-align: justify;">A 3. ellenvetésre azt kell válaszolnunk, hogy azért mondjuk, hogy Krisztus az Atyához megy, mert helyet foglal az Atya jobbján. Ez azonban mind isteni, mind emberi természete szerint jár neki, amint erről a későbbiekben [q. 58 a. 3] szó lesz.</p>
<p style="text-align: justify;"><strong><a name="szakasz3"></a>3. SZAKASZ  </strong>[Vajon Krisztus saját erejéből ment föl mennybe?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1. Úgy látszik, hogy Krisztus nem a saját erejéből ment föl a mennybe. Azt írja ugyanis Márk evangéliumának utolsó fejezete [19], hogy <em>az Úr Jézus, miután szólt tanítványaihoz, fölvé</em><em>tetett a mennybe</em>. Az Apostolok Cselekedeteinek 1. fejezete [9] pedig ezt mondja: <em>szemük láttára fölemeltetett és a felhők eltakarták őt a szemük elől</em>. Azt azonban, ami fölvétetik és fölemeltetik, más mozgatja. Tehát Krisztust nem saját ereje, hanem más erő hatására ment föl a mennybe.</p>
<p style="text-align: justify;">2. Ezenkívül, Krisztus teste a mi testünkhöz hasonló földi test volt. A földi test természetével azonban ellentétes a felfelé való mozgás. A természettel ellentétes mozgás pedig nem történhet saját erőből. Tehát Krisztus nem saját erejéből ment föl a mennybe.</p>
<p style="text-align: justify;">3. Ezenkívül, Krisztus saját ereje isteni erő. Úgy látszik azonban, hogy ez a mozgás nem isteni erő által történt, mert az isteni erő végtelensége miatt a mozgás azonnal, egy pillanat alatt lejátszódott volna és így a tanítványok nem láthatták volna, hogy Krisztus fölemeltetik a mennybe, ahogyan ezt az Apostolok Cselekedeteinek 1. fejezete [9] írja. Úgy látszik tehát, hogy Krisztus nem a saját erejéből ment föl a mennybe.</p>
<p style="text-align: justify;"><strong>Ezzel szemben áll,</strong> amit Izaiás könyvének 63. fejezete [1] mond: <em>ékesen öltözve lépdel ereje</em> <em>teljében. </em>Nagy Szent Gergely a mennybemenetelről szóló homíliájában mondja: <em>azt olvassuk, hogy Izaiás egy szekéren ment föl a mennybe, amiből nyilvánvaló, hogy ehhez a csak ember más segítségére szorult. Megváltónkról azonban nem olvassuk, hogy szekéren, hogy angyalok által emeltetik föl, mert aki mindent teremtett, saját erejéből emelkedik mindenek fölé</em>.</p>
<p style="text-align: justify;"><strong>Válaszul </strong>azt kell mondanunk, hogy Krisztusnak két, isteni és emberi természete van, így két természettel kapcsolatban beszélhetünk saját erejéről. Emberi természete szerint is kétféle erőről lehet szó. A saját ereje lehet az a természetes erő, amely a természet elveiből ered. Nyilvánvaló, hogy Krisztus saját természetes ereje által nem mehetett föl a mennybe. Az ember természetében lévő másik erő azonban dicsőségből eredő erő, Krisztus ez által fölment a mennybe. Egyesek szerint ez az erő az ötödik esszenciából (amelyet fénynek mondanak) <a class="footnote" href="https://www.matthaios.hu/feed/?paged=9#note-3019-2" id="return-note-3019-2" title="Ez a mennybemenetel egyik korabeli „természettudományos” elmélete, amelyet Szent Tamás elutasít."><sup>2</sup></a> származik. Szerintük ez alkotórésze az emberi testnek és a testben az ellentétes elemek <a class="footnote" href="https://www.matthaios.hu/feed/?paged=9#note-3019-3" id="return-note-3019-3" title="Tűz és víz, föld és levegő."><sup>3</sup></a> ezáltal kerülnek összhangba. Így a halandóság állapotában az emberi testben az elemek természete a domináns, ezért esnek a testek természetük erejénél fogva lefelé. A dicsőség állapotában azonban a mennyei természet a domináns, amelynek hajlama és ereje által Krisztus és más szentek teste a mennybe emelkedik. Erről a lehetőségről már az első részben szó volt [I q. 76 a.7] és ezt részletesebben fogjuk tárgyalni az általános feltámadással kapcsolatban [Suppl. q. 84 a. 1], így ezzel itt a továbbiakban nem foglalkozunk.</p>
<p style="text-align: justify;">Mások ezt az erőt a megdicsőült lélekből eredeztetik: ennek túláradása folytán dicsőül meg a test, amint ezt  Szent Ágoston írja Dioscorus-hoz írt levelében. A megdicsőült test ugyanis olyan mértékben engedelmeskedik a boldogságban lévő léleknek, hogy, amint Szent Ágoston írja az Isten városa című művének 22. könyvében, <em>ahol a lélek akarja, ott lesz rögtön a test is, és semmit sem akar a lélek, ami nem illik hozzá vagy a testhez</em>. Mint fentebb mondottuk azonban, a megdicsőült és halhatatlan testhez a mennyekben tartózkodás illik. Ezért lelke akaratának erejéből ment föl Krisztus teste a mennybe. Ahogyan azonban a test a lélek által dicsőül meg, úgy, amint Szent Ágoston írja János evangéliumához írt magyarázatában, <em>a lélek az Istenben való részesedés által válik boldoggá, </em>ezért a mennybemenetel elsősorban az isteni erő által történt. Így tehát Krisztus saját erejéből ment föl a mennybe, elsősorban isteni erejéből, másodsorban pedig abból az erőből, amellyel a megdicsőült lélek akarata szerint mozgatja a testet.</p>
<p style="text-align: justify;">Az 1. ellenvetésre azt kell válaszolnunk, hogy amint Krisztusról mondjuk, hogy egyrészt a saját erejéből támadt fel, de egyben az Atya támasztotta fel őt, mert az Atya és a Fiú ereje ugyanaz, úgy Krisztus saját erejéből ment fel a mennybe, de egyben az Atyától fölemeltetve és fölvétetve.</p>
<p style="text-align: justify;">A 2. ellenvetésre azt kell válaszolnunk, hogy az ellenvetés azt bizonyítja, hogy Krisztus nem saját erejéből ment föl a mennybe, amennyiben ezt az erőt az emberi természet természetes erejének tekintjük. Saját erejéből ment föl azonban a mennybe, amennyiben ez az erő az isteni erő és amennyiben ez a boldogság állapotában lévő lelkének ereje. Jóllehet a fölmenetel ellentétes az emberi test természetének jelen állapotával, amelyben a test nincs teljesen alávetve a léleknek, ilyen ellentét nem lesz a megdicsőült test számára, és a fölmenetel nem csak külső hatásra történhet meg, ahogyan ez a jelen állapotban van.</p>
<p style="text-align: justify;">A 3. ellenvetésre azt kell válaszolnunk, hogy jóllehet az isteni erő végtelen és végtelen módon működik Isten részéről, hatását azonban a dolgok képességüknek és Isten rendelkezésének megfelelően fogadják be. A test nem képes arra, hogy helyének változása egy pillanat alatt történjen meg, mert ennek a változásnak a tér mértéke szerint kell történnie, az idő azonban a tér osztása szerint osztódik, amint ezt igazolva van a Physica 6. könyvében. Ezért nem szükséges, hogy a test Isten által okozott mozgása egy pillanat alatt fejeződjön be, ez az Isten rendelkezése szerinti sebességgel történik.</p>
<p style="text-align: justify;"><strong><a name="szakasz4"></a>4. SZAKASZ  </strong>[Vajon Krisztus az összes anyagi természetű egek fölé ment?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1. Úgy látszik, hogy Krisztus nem ment az összes egek fölé. A Zsoltár [10, 5] ugyanis azt mondja, hogy <em>az Úr szent templomában van, az Úr trónusa az égben áll</em>. Ami azonban az égben van, az nincs az ég fölött. Tehát Krisztus nem ment föl az összes egek fölé.</p>
<p style="text-align: justify;">2. Ezenkívül, két test nem lehet ugyanazon a helyen. Ezért nem lehet átmenet két végpont között csak a közöttük lévő téren keresztül. Így úgy látszik, hogy Krisztus nem ment föl az összes egek fölé, ez csak abban az esetben történhetett volna meg, ha az ég fölosztható lenne, ami azonban képtelenség.</p>
<p style="text-align: justify;">3. Ezenkívül, az Apostolok Cselekedeteinek 1. fejezete [9] mondja, hogy <em>a felhők eltakarták őt a szemük elől</em>. De a felhők nem emelkednek minden egek fölé. Tehát Krisztus nem ment föl minden egek fölé.</p>
<p style="text-align: justify;">4. Ezenkívül, hitünk szerint Krisztus örökre ott marad, ahová fölment. De ami a természet ellenében van, az nem lehet örökkévaló, mert a természettel összhangban lévő dolgokkal találkozunk túlnyomórészt, ezek a gyakoribbak. Minthogy azonban a földi test természete ellen van az, hogy az ég fölött legyen, úgy látszik, Krisztus teste nem ment föl az ég fölé.</p>
<p style="text-align: justify;"><strong>Ezzel szemben áll,</strong> amit az Efezusiaknak írt levél 4. fejezete [10] mond: <em>fölment minden egek fölé, hogy mindeneket beteljesítsen</em>.</p>
<p style="text-align: justify;"><strong>Válaszul</strong> azt kell mondanunk, hogy valamely test annyival tökéletesebben részesedik az isteni jóságban, amennyivel fentebb áll a testek hely szerinti rendjében. Így azt látjuk, hogy azok a testek, amelyek inkább formaiak <a class="footnote" href="https://www.matthaios.hu/feed/?paged=9#note-3019-4" id="return-note-3019-4" title="A forma a ténylegességre, megvalósultságra utal, szemben a képességiséggel. A formaibb test tehát az inkább megvalósult, „inkább létező” test"><sup>4</sup></a>, természetük szerint magasabban vannak, amint ezt a Filozófus kifejti a Physica 4. könyvében és az égről szóló (De caelo) művének 2. könyvében. Ugyanis minden test a formája szerint részesedik az isteni létezésből, ahogyan ez nyilvánvaló a Physica 1. könyve alapján. A test azonban jobban részesedik az isteni jóságban a dicsőség által, mint természetének formája által. Az is nyilvánvaló, hogy Krisztus teste nagyobb dicsőségben ragyog, mint más megdicsőült testek. Ezért az a leginkább megfelelő, hogy az ő teste minden testnél magasabb helyre kerüljön. Ezért fűzi hozzá a Glossza az Efezusiakhoz írt levél 4. fejezetében [8] írtakhoz (<em>fölmenve a magasba), </em>hogy <em>hely és méltóság szerint</em>.</p>
<p style="text-align: justify;">Az 1. ellenvetésre az kell válaszolnunk, hogy Isten trónja nem úgy van az égben, mintha ez az ég által tartalmazott lenne, mert ebben az esetben inkább az ég a tartalmazott. Ezért nem szükséges, hogy az ég valamely része ennél magasabban legyen, hanem ez van minden egeknél magasabban, amint a zsoltár [8, 2] mondja: <em>nagyságod minden egek fölött van</em>.</p>
<p style="text-align: justify;">A 2. ellenvetésre azt kell válaszolnunk, hogy jóllehet a test természetes állapota szerint nem lehet ugyanazon helyen, ahol már egy másik test van, Isten azonban csodatevő hatalma által elérheti ezt. Ez történt, amikor <em>Krisztus teste a Boldogságos Szűz zárt méhéből megszületett és amikor a bezárt ajtón keresztül lépett be</em>, amint Nagy Szent Gergely mondja [Hom. xxvi]. Krisztus testének tehát kijár az a tulajdonság, hogy ugyanazon a helyen legyen, mint egy másik test. Ez azonban nem a test sajátossága miatt van így, hanem az ezt végbe vívő isteni erő segítsége miatt.</p>
<p style="text-align: justify;">A 3. ellenvetésre azt kell válaszolnunk, hogy a felhők nem jelentettek valamilyen olyan segítséget, mintha ők vitték volna a mennybemenő Krisztust. Ezek az istenség jelei voltak, amint Isten dicsősége megjelent a frigyszekrény fölött, a felhőben.</p>
<p style="text-align: justify;">A 4. ellenvetésre azt kell válaszolnunk, hogy a megdicsőült test nem saját természetének elvei alapján képes az égben vagy az ég felett lenni, hanem ez a boldogság állapotában lévő lélek miatt van így, amely által a test megdicsőül. Így a megdicsőült test felfelé haladása, továbbá fent tartózkodása nem külső, természeten erőszakot tévő hatás eredménye, ezért semmi sem akadályozza meg azt, hogy ez örökké tartson.</p>
<p style="text-align: justify;"><strong><a name="szakasz5"></a>5. SZAKASZ</strong>  [Vajon az összes szellemi teremtmény fölé ment?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1. Úgy látszik, hogy Krisztus teste nem ment föl az összes szellemi teremtmény fölé. Azokat ugyanis, amelyekről nem beszélhetünk ugyanazon szempont szerint, megfelelő módon össze sem hasonlíthatjuk. Nem beszélhetünk azonban a testek és szellemi teremtmények helyéről ugyanazon szempont szerint, amint ez nyilvánvaló az első részben mondottak alapján [I q. 8 a. 2 ad, 1,2; q. 52 a. 1] <a class="footnote" href="https://www.matthaios.hu/feed/?paged=9#note-3019-5" id="return-note-3019-5" title="A szellemi teremtmények, angyalok helyének azt tekintik, ahol megnyilvánul erejük, tevékenységük, ahol hatnak, amivel (nem két anyagi létező módjára) érintkezésbe kerülnek."><sup>5</sup></a>. Úgy látszik tehát, hogy Krisztus teste nem ment föl minden szellemi teremtmény fölé.</p>
<p style="text-align: justify;">2. Ezenkívül Szent Ágoston mondja az igaz hitről szóló könyvében, hogy a lélek bármely test elébe helyezendő. Az alacsonyabb rendű dolognak azonban helyet kell adnia a nemesebb számára. Úgy látszik tehát, hogy Krisztus nem ment minden szellemi teremtménynél magasabbra.</p>
<p style="text-align: justify;">3. Ezenkívül, minden helyen van valamilyen test, mert a természetben nincs űr. Ha tehát a természetes testek rendjében egyetlen test sem kaphat magasabb helyet, mint a lélek, egyetlen hely sincs az összes szellemi teremtmény fölött. Nem mehetett tehát Krisztus az összes szellemi teremtmény fölé.</p>
<p style="text-align: justify;"><strong>Ezzel szemben áll </strong>az, amit az Efezusiakhoz írt levél 1. fejezetében [21] olvashatunk: <em>minden fejedelemség, hatalom és minden ebből és eljövendő világból való név fölé állította őt</em>.</p>
<p style="text-align: justify;"><strong>Válaszul</strong> azt kell mondanunk, egy dolognak annál magasabb helyet kell elfoglalnia, minél nemesebb, függetlenül attól, hogy helye testi érintkezés által (mint a testek esetében) vagy szellemi érintkezés által (mint a szellemi szubsztanciák esetében) rendelődik hozzá. Ezért a szubsztanciák rendjében legmagasabban lévő szellemi szubsztanciáknak bizonyos arányosság szerint jár a helyük a helyek legmagasabbikában, a mennyben. Jóllehet, Krisztus teste a testi természet állapotát nézve alacsonyabb a szellemi szubsztanciáknál, annak az egységnek a méltóságát nézve azonban, amely által személyesen van Istenhez kötve, meghaladja minden szellemi szubsztancia méltóságát. Ezért, az előbb említett arányosságból következően, minden teremtménynél, még a szellemi teremtményeknél is magasabb hely jár neki, amint Nagy Szent Gergely mondja a mennybemenetelről szóló homíliájában: <em>aki mindent teremtett, saját erejéből ment mindenek fölé</em>.</p>
<p style="text-align: justify;">Az 1. ellenvetésre azt kell válaszolnunk, hogy jóllehet eltérő szempontok szerint beszélünk a testi és szellemi szubsztanciák helyéről, mégis van a két szempontban valami közös, az tudniillik, hogy a méltóbb dolognak magasabb hely jár.</p>
<p style="text-align: justify;">A 2. ellenvetésre azt kell válaszolnunk, hogy az említett szempont Krisztus testére a testi természet állapota szerint vonatkozik, nem pedig  az egység szerint.</p>
<p style="text-align: justify;">A 3. ellenvetésre azt kell válaszolnunk,  ha az ellenvetésben említett összehasonlítást a hely szempontja szerint alkalmaznánk, akkor semmilyen hely nem lehetne olyan magasan, hogy ez meghaladná a szellemi szubsztancia méltóságát, és így érvényes lenne az ellenvetés. De a méltóság szerint járó helyről van szó, így Krisztus testének a szellemi teremtmények fölé kell helyeződnie.</p>
<p style="text-align: justify;"><strong><a name="szakasz6"></a>6. SZAKASZ </strong> [A mennybemenetel hatása]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1. Úgy látszik, hogy Krisztus mennybemenetele nem oka üdvösségünknek. Krisztus ugyanis annyiban oka üdvösségünknek, amennyiben üdvösségünket kiérdemelte. Mennybemenetele által azonban nem szerzett számunkra érdemeket, mert felmagasztalása jutalom, valami pedig nem lehet egyszerre érdem és jutalom, amint nem lehet egyszerre út és célba érés. Úgy látszik tehát, Krisztus mennybemenetele nem oka üdvösségünknek.</p>
<p style="text-align: justify;">2. Ezenkívül, ha Krisztus mennybemenetele üdvösségünknek oka lenne, ez leginkább abban mutatkozna meg, hogy mennybemenetele oka lenne mennybe jutásunknak. Ezt azonban szenvedése hozta meg számunkra, amint a Zsidóknak írt levél 10. fejezetében [19] olvashatjuk: <em>vére által van meg a reményünk arra, hogy belépjünk a szentélybe</em>. Úgy látszik tehát, hogy Krisztus mennybemenetele nem oka üdvösségünknek.</p>
<p style="text-align: justify;">3. Ezenkívül, a számunkra Krisztus által megszerzett üdvösség örök, amint Izaiás próféta könyvének 51. fejezete [6] mondja: <em>üdvösségem örök időkre szól. </em>De Krisztus nem úgy ment fel a mennybe, hogy örökre ott marad, azt olvashatjuk ugyanis az Apostolok Cselekedetei 1. fejezetében [11], hogy <em>amint láttátok őt felmenni az égbe, ugyanúgy jön el</em>. Ezenkívül több szentről olvashatjuk, hogy Krisztus megjelent nekik, miután fölment a mennybe, Ezt olvashatjuk például Pálról az Apostolok Cselekedetei 9. fejezetében. Úgy látszik tehát, hogy Krisztus mennybemenetele nem oka üdvösségünknek.</p>
<p style="text-align: justify;"><strong>Ezzel szemben áll, </strong>amit János evangéliumának 16. fejezetében [7] olvashatunk: <em>jobb nektek, ha elmegyek</em>, azaz, hogy elmenjek tőletek a mennybemenetel által.</p>
<p style="text-align: justify;"><strong>Válaszul</strong> azt kell mondanunk, hogy Krisztus mennybemenetele kétféleképpen oka üdvösségünknek. Először nézhetjük ezt a mi szempontunkból, másodszor pedig aszerint, hogy mit tett Krisztus üdvösségünkért a mennybe fölmenve. A mi szempontunkból nézve az okság azt jelenti, hogy a mennybemenetel által lelkünk Krisztus felé emelkedik. <a href="https://www.matthaios.hu/feed/?paged=9#ref1">Amint fentebb mondottuk</a>, hitünk, reményünk és szeretetünk azáltal is erősödik, hogy ezek egy kijelölt hellyel kerülnek kapcsolatba. Továbbá Krisztus iránti tiszteletünk azáltal növekszik, hogy már nem tekintjük őt csak egy földi embernek, hanem mennyei Istennek. Az Apostol Korintiusiakhoz írt második levelének 5. fejezetének [16] szavaihoz (<em>ha Krisztust testi módon, halandóként ismertük, ezáltal azt gondolva, hogy ő csak ember</em>)<em>  </em>magyarázatként<em> </em>a Glossza hozzáfűzi, hogy <em>már nem így ismerjük</em>.</p>
<p style="text-align: justify;">Azzal kapcsolatban, hogy a mennybe fölmenve mit tett üdvösségünkért Krisztus, három dologról lesz szó. Először is helyet készített számunkra, amint János evangéliumának 14. fejezete [2] mondja: <em>megyek, hogy helyet készítsek nektek</em>. Mikeás próféta pedig könyvének 2.fejezetében [13] így ír: <em>fölment utat nyitva előttük</em>. Minthogy ő a fej, szükséges, hogy mi, a tagok is kövessük őt oda, ahová a fej előttünk megérkezett. János evangéliumának 14. fejezetében [3] olvassuk: <em>hogy ahol én vagyok, ti is ott legyetek</em>. Ennek jeleként a szentek lelkeit az alvilágból kivezetve átvitte a mennybe a zsoltár [67, 19] szavai szerint: <em>felmenve a magasba, fogolyként magával vitte a fogságot.</em> Tudniillik magával vitte a mennybe azokat, akik a Sátán fogságába estek, ezeket mintegy az emberi természet számára szokatlan helyre hozva, ezeket mintegy jó értelemben véve fogságba ejtve, győzelme által megszerezve. Másodszor, amint az ószövetségi főpap a szentélybe lépett, hogy Isten elé álljon a népért, úgy Krisztus is belépett a mennybe, hogy közbenjárjon értünk a Zsidóknak írt levél 7. fejezete [25] szerint. Krisztusnak, a mennyekbe fölvitt emberi természetében való megjelenése bizonyos közbenjárást jelent értünk, mert Krisztusban Isten felmagasztalta az emberi természetet, és ezáltal azoknak is irgalmaz, akik miatt az Isten Fia az emberi természetet magára vette. Harmadszor, Krisztus mennyei trónját mint Isten és Úr elfoglalva, onnan küldi isteni ajándékait az embereknek, az Efezusiaknak írott levél 14. fejezetének [10] szavai szerint: <em>fölment minden egek fölé, hogy beteljesítsen mindent, </em>tudniillik ajándékai által, amint a Glossza hozzáfűzi.</p>
<p style="text-align: justify;">Az 1. ellenvetésre azt kell válaszolnunk, hogy Krisztus mennybemenetele üdvösségünk oka. Ez az ok azonban nem érdemszerző ok, hanem megvalósító ok, amint ezt az előzőekben a <a href="https://www.matthaios.hu/aquinoi-szent-tamas-krisztus-feltamadasanak-hatasairol/">feltámadással kapcsolatban</a> kifejtettük.</p>
<p style="text-align: justify;">A 2. ellenvetésre azt kell válaszolnunk, hogy mennybe kerülésünk oka a szó szoros értelmében véve Krisztus szenvedése, mint érdemszerző ok, ugyanis ez szabadít meg az ezt akadályozó bűntől. Krisztus mennybemenetele közvetett oka mennybe kerülésünknek, a fej mennybemenetele mintegy útba indít, ugyanis a tagoknak csatlakozniuk kell a fejhez.</p>
<p style="text-align: justify;">A 3. ellenvetésre azt kell válaszolnunk, hogy Krisztus egyszer felmenve a mennybe, megszerezte magának és nekünk a jogot és a méltóságot a mennyei lakóhelyre. Ezzel a méltósággal azonban nincs ellentétben az, hogy Krisztus bizonyos gondviselés alapján testileg leszálljon a mennyből, amint ez az ítéletkor történni fog, vagy hogy megjelenjen valakinek, amint megjelent Pálnak az Apostolok Cselekedeteinek 9. fejezete szerint. Nehogy azonban valaki úgy vélje, hogy ez a megjelenés nem volt tény, vagy Krisztus nem testben, hanem valamilyen más módon  jelent meg, maga az Apostol írja a Korintusiaknak írt első levél 15. fejezetében [8], megerősítve a feltámadásban való hitet, hogy <em>legutóbb nekem, a koraszülöttnek jelent meg.</em> Ez azonban nem igazolná a feltámadás igazságát, ha az Apostol nem Krisztus valódi testét látta volna.</p>
<div class="footnotes"><h2 class="notes">Jegyzetek:</h2><ol><li id="note-3019-1">A Glossza szimbolikus értelmezése: 4 x 10 = 40. A negyvenes szám tehát a jelen korhoz is köthető, ezt jelzi. <a href="https://www.matthaios.hu/feed/?paged=9#return-note-3019-1">&#8617;</a></li><li id="note-3019-2">Ez a mennybemenetel egyik korabeli „természettudományos” elmélete, amelyet Szent Tamás elutasít. <a href="https://www.matthaios.hu/feed/?paged=9#return-note-3019-2">&#8617;</a></li><li id="note-3019-3">Tűz és víz, föld és levegő. <a href="https://www.matthaios.hu/feed/?paged=9#return-note-3019-3">&#8617;</a></li><li id="note-3019-4">A forma a ténylegességre, megvalósultságra utal, szemben a képességiséggel. A formaibb test tehát az inkább megvalósult, „inkább létező” test <a href="https://www.matthaios.hu/feed/?paged=9#return-note-3019-4">&#8617;</a></li><li id="note-3019-5">A szellemi teremtmények, angyalok helyének azt tekintik, ahol megnyilvánul erejük, tevékenységük, ahol hatnak, amivel (nem két anyagi létező módjára) érintkezésbe kerülnek. <a href="https://www.matthaios.hu/feed/?paged=9#return-note-3019-5">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás az Atya jobbján ülő Krisztusról (STIII q. 58)</div>
        <div class="categories">fordítások</div>
        <div class="summary">A Summa Theologiae harmadik része 58. kérdésének fordítása (a fordítás az interneten elérhető eredeti szöveg alapján készült, esetenként támaszkodva a New Advent honlap angol fordítására).  Az 58. kérdés az előző, Krisztus mennybemenetelével kapcsolatos kérdés folytatása, a mennybe ment dicsőségével foglalkozik. Az 59. kérdés &#8230; <a href="https://www.matthaios.hu/aquinoi-szent-tamas-az-atya-jobbjan-ulo-krisztusrol-stiii-q-58/">Folytat&#225;s <span class="meta-nav">&#8594;</span></a></div>
        <div class="content"><p style="text-align: center;"><em>A Summa Theologiae harmadik része 58. kérdésének fordítása (a fordítás az interneten elérhető <a href="http://www.corpusthomisticum.org/sth4053.html#49455">eredeti szöveg</a> alapján készült, esetenként támaszkodva a New Advent honlap <a href="http://www.newadvent.org/summa/4058.htm">angol fordítására</a>). </em></p>
<p style="text-align: justify;"><em>Az 58. kérdés az előző, Krisztus mennybemenetelével kapcsolatos kérdés folytatása, a mennybe ment dicsőségével foglalkozik. Az 59. kérdés az ítélő Krisztusról szól. Ennek fordítását – ha Isten megengedi – az egyházi év végére tervezem.</em></p>
<p style="text-align: center;">58. KÉRDÉS</p>
<p style="text-align: center;">[„Ott ül az Atya jobbján”]</p>
<p style="text-align: justify;">A továbbiakban az Atya jobbján helyet foglaló Krisztusról lesz szó. Ezzel  kapcsolatban négy kérdés merül fel:</p>
<ol>
<li><a href="https://www.matthaios.hu/feed/?paged=8#szakasz1">Vajon Krisztus az Atya jobbján ül</a>?</li>
<li><a href="https://www.matthaios.hu/feed/?paged=8#szakasz2">Vajon ez isteni természete szerint illeti meg őt?</a></li>
<li><a href="https://www.matthaios.hu/feed/?paged=8#szakasz3">Vajon ez emberi természete szerint illeti meg őt?</a></li>
<li><a href="https://www.matthaios.hu/feed/?paged=8#szakasz4">Vajon ez csak az ő kiváltsága?</a></li>
</ol>
<p><strong><a name="szakasz1"></a>1. SZAKASZ  </strong>[Vajon Krisztus az Atya jobbján ül?]</p>
<p>Az első problémát így közelítjük meg:</p>
<p><span style="text-align: justify;">1. Úgy látszik, hogy Krisztust nem illet meg az, hogy az Atyaisten jobbján üljön. A jobb és bal ugyanis a testek helyzetének különbségére utal. De semmilyen testtel kapcsolatos dolog nem állítható Istenről, mert </span><em style="text-align: justify;">lélek az Isten</em><span style="text-align: justify;">, olvashatjuk János evangéliuma 4. fejezetében [24].</span></p>
<p style="text-align: justify;">2. Ezenkívül, ha valaki a másiknak a jobbján ül, akkor a másik a jobboldalon ülőnek a balján ül. Ha tehát Krisztus az Atya jobbán ül, akkor az Atya Krisztus balján ül. Ez azonban nem illik az Atyához.</p>
<p style="text-align: justify;">3. Ezenkívül, az ülés és az állás egymást kizáró helyzeteknek látszanak. Az Apostolok Cselekedeteinek 7. fejezetében azonban Szent István ezt mondja [55]: <em>íme, látom a megnyílt eget és az Emberfiát az Isten jobbján állni</em>. Úgy látszik tehát, hogy Krisztus nem ül az Atya jobbján.</p>
<p style="text-align: justify;"><strong>Ezzel szemben áll,</strong> amit Márk evangéliumának utolsó fejezetében olvasunk [19]: <em>az Úr Jézus, miután szólt hozzájuk, felment a mennyekbe és ott ül az Isten jobbján</em>.</p>
<p style="text-align: justify;"><strong>Válaszul</strong> azt kell mondanunk, hogy magát az ülést kétféle módon érthetjük: érthetjük ezt nyugalmi állapotként, ahogyan Lukács evangéliumának utolsó fejezetében olvassuk [49]: üljetek [maradjatok] a városban, de érthetjük ezt úgyis, mint a királyi és bírói hatalom gyakorlását, ahogyan a Példabeszédek 20. fejezetében olvassuk [8]: <em>a király bírói trónján ülve tekintetével szétszór minden gonoszt</em>. Mindkét mód szerint megilleti Krisztust az, hogy az Atya jobbján üljön. Az első módon azért, mert ő örök romolhatatlanságban az Atya boldogságában van, ezt pedig az ő jobbjának mondhatjuk a zsoltár [15, 11] szerint: <em>jobbodon van a gyönyörűség mindörökké</em>. Ezért mondja Szent Ágoston a hitvallásról írt könyvében: <em>az Atya jobbján ül, az ülést azonban ott lakásként értsétek, mint amikor azt mondjuk valakiről, hogy három évet lakott valamilyen országban. Így tehát úgy higgyétek, hogy Krisztus az Atya jobbján lakik, a boldogság állapotában van, és ennek a boldogságnak a neve: az Atya jobbja</em>. Krisztus a második módon is az Atya jobbján ül, mert együtt uralkodik az Atyával, az Atyától bírói hatalmat kapott, mintegy a király jobbján ülve segédkezik a kormányzásban és az ítélkezésben. Ezért mondja Szent Ágoston a hitvallásról szóló másik beszédében: <em>a „jobbján” szót olyan hatalomként értsétek, amelyet az az Isten által elfogadott ember kapott, aki eljön majd ítélni, és aki egyszer már eljött, hogy elítéljék</em>.</p>
<p style="text-align: justify;">Az 1. ellenvetésre Damaszkuszi Szent János 4. könyvének [De fide orthodoxa] szavaival válaszolunk: <em>nem helyként beszélünk az Atya jobbjáról. Hogyan lehetne a körülírhatatlanhoz a jobb oldalt, mint helyzetet hozzárendelni? Ilyen értelemben vett jobb és bal oldalról csak körülírható dolgok esetében beszélhetünk. Az Atya jobbja azonban az istenség dicsőségét és méltóságát jelenti</em>.</p>
<p style="text-align: justify;">A 2. ellenvetésre azt kell válaszolnunk, hogy az ellenvetés érvelése azon alapszik, hogy a jobboldalon való ülést testileg értelmezik. Ezért mondja Szent Ágoston egyik hitvallásról szóló beszédében: <em>ha testileg értelmezzük azt, hogy Krisztus az Atya jobbján ül, akkor az Atya az ő baloldalán lesz. Ott azonban</em>, azaz az örök boldogság állapotában, <em>minden jobboldalon lesz, mert ott nem lesz semmilyen nyomorúság</em>.</p>
<p style="text-align: justify;">A 3. ellenvetésre azt kell válaszolnunk, hogy, amint Nagy Szent Gergely mondja a mennybementelről szóló homíliájában, <em>a bíró ül, míg a harcosok és a segítők állnak. Szent István, a küzdelem helyzetében Krisztust állva látja, mint segítőt. Szent Márk azonban dicsőséges mennybemenetele után ülve írja le Krisztust, akit az idők végén mint bírót fognak látni</em>.</p>
<p style="text-align: justify;"><strong><a name="szakasz2"></a>2. SZAKASZ  </strong>[Vajon isteni természete szerint illeti meg Krisztust, hogy az Atya jobbján ül?]</p>
<p style="text-align: justify;">A második problémát így közelítjük meg:</p>
<p style="text-align: justify;">1. Úgy látszik, hogy az, hogy Krisztus az Atya jobbján ül, őt nem mint Istent illeti meg. Krisztus ugyanis mint Isten, az Atya jobbja. Valakinek a jobbja lenni és valakinek a jobbján ülni azonban nem ugyanaz. Tehát Krisztus nem mint Isten ül az Atya jobbján.</p>
<p style="text-align: justify;">2. Ezenkívül Márk evangéliumának utolsó fejezete mondja [19]: <em>az Úr Jézus felvétetett a mennybe és az Isten jobbján ül</em>. Krisztus, mint Isten azonban nem vétetett fel a mennybe. Tehát nem mint Isten ül az Isten jobbján.</p>
<p style="text-align: justify;">3. Ezenkívül Krisztus istensége szerint egyenlő az Atyával és a Szentlélekkel. Ha tehát Krisztus istensége szerint ül az Atya jobbján, akkor a Szentléleknek az Atya és a Fiú jobbján kell ülnie, az Atyának pedig a Fiú jobbján. Ez azonban nem lehetséges.</p>
<p style="text-align: justify;"><strong>Ezzel szemben áll, </strong>amit Damaszkuszi Szent János mond: <em>azt a dicsőséget és méltóságot mondjuk az Atya jobbjának, amelyben Krisztus öröktől fogva létezik, mint Isten és az Atyával egylényegű</em>.</p>
<p style="text-align: justify;"><strong>Válaszul</strong> azt kell mondanunk, hogy amint az előzőekben mondottakból kiderül, a „jobb” szó három dolgot jelöl. Az első, Damaszkuszi Szent János szerint az isteni dicsőség, a második Szent Ágoston szerint az Atya boldogsága, a harmadik ugyancsak Szent Ágoston szerint a bírói hatalom. Az „ül” szó pedig, amint mondtuk, ott lakást, királyi vagy bírói hatalmat jelent. Tehát az, hogy Krisztus az Atya jobbján ül, semmi mást nem jelent, mint hogy változatlanul és királyi módon együtt van az Atyával a dicsőségben, a boldogságban, és hogy vele együtt bírói hatalommal rendelkezik. Ez azonban megilleti a Fiút, mint Istent. Ezért nyilvánvaló, hogy Krisztus istensége szerint ül az Atya jobbján. A másik személyre irányuló „jobbján” szó csak a személyek közti különbséget jelentheti és csak az eredés rendjére utalhat, de nem jelent semmilyen természet vagy méltóság szerinti fokozatot. Ilyen fokozat ugyanis nem lehet az isteni személyekben, amint arról az első részben volt  szó [STI q. 42 a. 3,4].</p>
<p style="text-align: justify;">Az 1. ellenvetésre azt kell válaszolnunk, hogy a Fiút tulajdonítás <a class="footnote" href="https://www.matthaios.hu/feed/?paged=8#note-3057-1" id="return-note-3057-1" title="A szentháromsági tulajdonításokban valamely, mindhárom személyt mint Istent jellemző tulajdonságot egy személynek tulajdonítunk a tulajdonság és a személy sajátosságai közötti hasonlóság alapján."><sup>1</sup></a> alapján nevezik az Atya jobbjának, ahogyan az Atya erejének is nevezik. Az „Atya jobbja” kifejezés a fenti három jelentésében azonban közösen alkalmazható mindhárom szentháromsági személyre.</p>
<p style="text-align: justify;">A 2. ellenvetésre azt kell válaszolnunk, hogy Krisztus mint ember emeltetett fel az isteni méltósághoz, amit az „ülés” szó jelez. Az isteni méltóság azonban istensége miatt illeti meg Krisztust, tehát nem valamilyen felemeltetése, hanem örök eredése miatt.</p>
<p style="text-align: justify;">A 3. ellenvetésre azt kell válaszolnunk, hogy semmiképpen sem lehet azt mondani, hogy az Atya a Fiú vagy a Szentlélek jobbján ül, mivel a Fiú és a Szentlélek az Atyától erednek és nem fordítva. A Szentlélekről azonban mondható, hogy az Atya vagy a Fiú jobbján ül az eredés szerinti értelemben, jóllehet bizonyos tulajdonítás alapján ezt a Fiúról mondjuk, akinek az egyenlőséget tulajdonítjuk Szent Ágoston szerint: <em>az Atyában van az egység, a Fiúban az egyenlőség, a Szentlélekben pedig az egység és egyenlőség összetartozása</em>.</p>
<p style="text-align: justify;"><strong><a name="szakasz3"></a>3. SZAKASZ  </strong>[Vajon emberi természete szerint illeti meg Krisztust, hogy az Atya jobbján ül?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1. Úgy látszik, hogy az, hogy Krisztus az Atya jobbján ül, nem illeti meg őt mint embert. Amint ugyanis Damaszkuszi Szent János mondja, <em>a dicsőséget és méltóságot mondjuk az Atya jobbjának</em>. De az isteni dicsőség és méltóság nem illeti meg Krisztust mint embert. Úgy látszik tehát, hogy Krisztus nem mint ember ül az Atya jobbján.</p>
<p style="text-align: justify;">2. Ezenkívül, a király jobbján ülés kizárja az alávetettséget, mert aki a király jobbján ül, valamiképpen vele együtt uralkodik. De Krisztus mint ember alá van vetve az Atyának, ahogyan a Korintusiakhoz írt első levél 15. fejezetében olvashatjuk [28]. Úgy látszik tehát, hogy Krisztus nem mint ember ül az Atya jobbján.</p>
<p style="text-align: justify;">3. Ezenkívül, a Glossza így magyarázza a Rómaiakhoz írt levél 8. fejezetének szavait (<em>aki az Atya jobbján van [34]</em>): <em>azaz egyenlő az Atyával abban a méltóságban, amely által Isten Atya, vagy pedig az Atya jobbján, azaz Isten mindennél nagyobb adománya által</em>. A zsidókhoz írt levél 1. fejezetének szavairól (<em>az Atya jobbján ül a magasságban</em> [3]) pedig így ír ugyancsak a Glossza: <em>azaz az Atyával való egyenlőség szerint, minden hely és méltóság fölött</em>. De Krisztusnak mint embernek nem jár az Atyával való egyenlőség, ugyanis ezt olvashatjuk János evangéliumának 14. fejezetében [28]: <em>az Atya nagyobb nálam</em>. Úgy látszik tehát, hogy az, hogy Krisztus az Atya jobbján ül, neki nem mint embernek jár.</p>
<p style="text-align: justify;"><strong>Ezzel szemben áll, </strong>amit Szent Ágoston mond a hitvallásról szóló beszédében: <em>a „jobbján” szót olyan hatalomként értsétek, amelyet az az Isten által elfogadott ember kapott, aki eljön majd ítélni, és aki egyszer már eljött, hogy elítéljék.</em></p>
<p style="text-align: justify;"><strong>Válaszul</strong> azt kell mondanunk, hogy, amint erről a <a href="https://www.matthaios.hu/feed/?paged=8#szakasz2">fentiekben</a> szó volt, az „Atya jobbja” kifejezésen az Atya istenségének dicsőségét vagy örök boldogságát vagy bírói és királyi hatalmát értjük. A „jobbján” helyhatározó pedig magában foglalja az Atya jobbjára való felmenetelt is.  Magában a felmenetelben azonban jelen van a megegyezés és a különbözőség is, amint föntebb mondottuk. A felmenetelben háromféleképpen közelíthetjük meg a megegyezés és különbözőség szempontjait. Először beszélhetünk megegyezésről a természetben és különbözőségről a személyben. Így Krisztus mint az Isten Fia az Atya jobbján ül, mivel ugyanaz a természete, mint az Atyáé. A dicsőség, a boldogság, a királyi és a bírói hatalom lényegileg ugyanabban az értelemben vonatkoznak az Atyára és a Fiúra, itt tehát az Atyával való egyenlőségben létezésről van szó. Másodszor beszélhetünk Krisztusban az egység kegyelméről <a class="footnote" href="https://www.matthaios.hu/feed/?paged=8#note-3057-2" id="return-note-3057-2" title="Az egység kegyelme (gratia unionis) utal arra a legbelsőbb egységre, amely Krisztus személyében áll fenn Isten és ember között. Ez az egység az egyetlen személy, az Ige egysége, amelybe felvétetett az emberi természet. Az egység kegyelme teremtetlen kegyelem, amelyben Krisztus embersége nem természete szerint részesül, ez a kegyelem a személy egységében való kegyelem. Ugyanakkor Krisztus emberségét minden más teremtménynél jobban betölti az állapotszerű teremtett kegyelem, a megszentelő kegyelem is."><sup>2</sup></a>. Ebben a természetek különbözőségéről és a személy egységéről van szó. Az egység kegyelme által Krisztus mint ember is az Atya Fia, következésképpen ott ül az Atya jobbján. Ebben az esetben azonban a „mint” szó nem a természetre, hanem a személy egységére vonatkozik, ahogyan ezt fentebb kifejtettük. Harmadszor beszélhetünk a megszentelő kegyelemről, amelyben Krisztus minden más teremtménynél bőségesebben részesül, amennyiben emberi természetében boldogabb az összes teremtménynél és minden teremtmény fölött királyi és bírói hatalma van. Ha tehát a „mint ” szó a természetre utal, Krisztus mint Isten ül az Atya jobbján, az Atyával való egyenlősége által. De mint ember is az Atya jobbján ül a minden teremtménynél „nagyobb adomány” által, azaz a nagyobb boldogságban, királyi és bírói hatalommal felruházva. Ha a „mint” szót a személy egységére vonatkoztatjuk, Krisztus mint ember is az Atya jobbján ül a méltóság egyenlőségében, mert ugyanúgy imádjuk az Isten Fiát felvett természetével együtt, amint erről az előzőekben szó volt [q. 25].</p>
<p style="text-align: justify;">Az 1. ellenvetésre azt kell mondanunk, hogy jóllehet Krisztus embersége természete szerint önmagában nem rendelkezik az istenség dicsőségével és méltóságával, mégis rendelkezik ezekkel azon személy által, amellyel egységben van. Damaszkuszi Szent János ugyanis az idézet után így folytatja: <em>az öröktől fogva létező Isten Fia, mint Isten és az Atyával egylényegű ül az Atya jobbján megdicsőült testében. Minden teremtmény az egy személyt imádja egyetlen imádással testével együtt</em>.</p>
<p style="text-align: justify;">A 2. ellenvetésre azt kell mondanunk, hogy Krisztus, mint ember alá van vetve az Atyának, amennyiben a „mint” szó az emberi természetre vonatkozik. Ebben az értelemben tehát nem jár neki az, hogy emberként az Atya jobbján üljön, vele egyenlőként. A minden más teremtményt meghaladó boldogsága és a minden teremtmény fölötti bírói hatalma alapján azonban ez jár neki.</p>
<p style="text-align: justify;">A 3. ellenvetésre azt kell mondanunk, hogy az Atyával való egyenlőség nem tartozik Krisztus emberi természetéhez, hanem csak az ezt fölvevő személyhez. De a mindenkinél nagyobb adományokban való részesedés kiválósága már magához a felvett természethez is tartozik.</p>
<p style="text-align: justify;"><strong><a name="szakasz4"></a>4. SZAKASZ  </strong>[Vajon az, hogy az Atya jobbján ül, csak az ő kiváltsága?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1. Úgy látszik, hogy az, hogy az Atya jobbján ül, nemcsak Krisztus kiváltsága. Azt mondja ugyanis az Apostol az Efezusiakhoz írt levél 2. fejezetében [4-6], hogy <em>feltámasztott minket és  tette által a mennyekben együtt ülünk Jézus Krisztusnál</em>. A feltámadás azonban nemcsak Krisztus kiváltsága és ehhez hasonlóan az sem, hogy az Atya jobbján ül.</p>
<p style="text-align: justify;">2. Ezenkívül, amint Szent Ágoston írja a hitvallásról szóló könyvében, <em>az, hogy Krisztus az Atya jobbján ül, azt jelenti, hogy az Atya boldogságában lakik</em>. Ebben a boldogságban azonban sokan mások is részesülnek. Úgy látszik tehát, hogy az, hogy az Atya jobbján ül, nemcsak Krisztusnak a kiváltsága.</p>
<p style="text-align: justify;">3. Ezenkívül, maga Krisztus mondja a Jelenések könyvének 3. fejezetében [21]: <em>aki győz, annak megadom, hogy velem üljön trónomon, amint én győztem, és az Atyámmal ülök trónján</em>. Krisztus azonban trónján ülve ül az Atya jobbján. Így tehát mások is, akik győznek, az Atya jobbján ülnek.</p>
<p style="text-align: justify;">4. Ezenkívül, Máté evangéliumának 20. fejezetében mondja az Úr [23]: <em>azt, hogy ki ül jobb vagy bal oldalamon, nem én adom meg nektek, ez azoké lesz, akik számára ezt Atyám készítette</em>. Ez a mondat azonban értelmetlen lenne, ha az Atya nem készített volna senkinek sem helyet a jobb oldalon. Így tehát a jobb oldalon ülés nem egyedül Krisztus kiváltsága.</p>
<p style="text-align: justify;"><strong>Ezzel szemben áll, </strong>amit a Zsidókhoz írt levél 1. fejezetében olvashatunk [13]: <em>melyik angyalnak mondta, hogy jobbom felől foglalj helyet</em>, azaz abban legyél, ami bennem mindennél nagyobb vagy ami velem az istenségben egyenlő. A szónoki kérdés valójában azt fejezi ki, hogy egyetlen ilyen angyal sem létezik. Az angyalok azonban minden más teremtmény fölött vannak, tehát  annál kevésbé illet meg valakit is az a kiváltság, hogy az Atya jobbján üljön. Ez egyedül Krisztus illeti meg.</p>
<p style="text-align: justify;"><strong>Válaszul</strong> azt kell mondanunk, hogy, amint erről az <a href="https://www.matthaios.hu/feed/?paged=8#szakasz3">előzőekben</a> szó volt, Krisztus az Atya jobbján ül egyrészt isteni természete szerint az Atyával való egyenlőségben, másrészt emberi természete szerint az isteni javak mindenki másnál kiválóbb birtoklása által. Ezek azonban csak Krisztusra vonatkoztathatóak. Ezért senki másnak, sem angyalnak, sem embernek nem jár az, hogy az Atya jobbján üljön, ez egyedül Krisztus kiváltsága.</p>
<p style="text-align: justify;">Az 1. ellenvetésre azt kell válaszolnunk, hogy mivel Krisztus nekünk, mint teste tagjainak a feje, az ő adományaiból mi is részesedünk. Mivel ő már feltámadt, mondja az Apostol, Isten vele együtt minket is valamilyen értelemben feltámasztott, nem úgy mintha már feltámadtunk volna, hanem úgy, hogy fel fogunk támadni, amint a Rómaiakhoz írt levél 8. fejezete mondja [11]: <em>aki feltámasztotta Jézus Krisztust a hallottaiból, a mi halandó testünket is életre kelti majd</em>. Ebben az értelemben mondja a továbbiakban az Apostol, hogy Isten tette által együtt ülünk a mennyben, mert a fej, Krisztus ott ül és benne, mint testének tagjai, mi is.</p>
<p style="text-align: justify;">A 2. ellenvetésre azt kell válaszolnunk, hogy mivel az Isten jobbja az isteni boldogság, az Isten jobbján ülni nem csak egyszerűen azt jelenti, hogy valaki a boldogság állapotában van, hanem azt is, hogy a boldogságot saját hatalma által, mintegy saját magához, természetéhez tartozóan birtokolja. Ez azonban semmilyen más teremtményt nem illet meg, hanem egyedül csak Krisztust. Azt azonban lehet mondani, hogy minden szent, aki a boldogság állapotában van, Isten jobbján áll, ezért mondja Máté evangéliumának 25. fejezete [33], hogy <em>a juhokat jobb oldalára állítja</em>.</p>
<p style="text-align: justify;">A 3. ellenvetésre azt kell válaszolnunk, hogy a trón arra a bírói hatalomra utal, amelyet Krisztus az Atyától kapott, az Atya trónján való ülést tehát így kell érteni. A többi szentek ezt a hatalmat Krisztustól kapják. Máté evangéliumának 19. fejezete [28] ebben az értelemben mondja, hogy <em>tizenkét trónon fogtok ülni és Izrael tizenkét törzse fölött fogtok ítélkezni</em>.</p>
<p style="text-align: justify;">A 4. ellenvetésre azt kell válaszolnunk, hogy amint Aranyszájú Szent János mondja Máté evangéliumához írt magyarázatában, <em>az a hely</em>, azaz a jobboldalon való együtt ülés, <em>mindenkinek elérhetetlen, nemcsak az emberek, hanem az angyalok  számára is. Szent Pál  ezt az Egyszülött kiváltságának tekinti azt kérdezve, hogy valaha is melyik angyalnak mondta Isten, hogy ülj a jobbomra</em>. Az Úr tehát nem azoknak válaszolt, akik majd egykor a jobb és baloldalon fognak ülni, hanem <em>leereszkedve, a kérdezők könyörgésére válaszolt. Ezek csak egyetlen dolgot kértek, azt, hogy mások előtt foglaljanak majd helyett Krisztus mellett</em>. Azt azonban mondhatjuk, hogy Zebedeus fiai kiváltságos részesedét kértek Krisztus bírói hatalmából, másokat megelőzve. Így tehát nem azt kérték, hogy az Atya jobbján vagy balján, hanem hogy Krisztus jobbján vagy balján foglaljanak helyet.</p>
<p style="text-align: justify;"><em> </em></p>
<div class="footnotes"><h2 class="notes">Jegyzetek:</h2><ol><li id="note-3057-1">A szentháromsági tulajdonításokban valamely, mindhárom személyt mint Istent jellemző tulajdonságot egy személynek tulajdonítunk a tulajdonság és a személy sajátosságai közötti hasonlóság alapján. <a href="https://www.matthaios.hu/feed/?paged=8#return-note-3057-1">&#8617;</a></li><li id="note-3057-2">Az egység kegyelme (gratia unionis) utal arra a legbelsőbb egységre, amely Krisztus személyében áll fenn Isten és ember között. Ez az egység az egyetlen személy, az Ige egysége, amelybe felvétetett az emberi természet. Az egység kegyelme teremtetlen kegyelem, amelyben Krisztus embersége nem természete szerint részesül, ez a kegyelem a személy egységében való kegyelem. Ugyanakkor Krisztus emberségét minden más teremtménynél jobban betölti az állapotszerű teremtett kegyelem, a megszentelő kegyelem is. <a href="https://www.matthaios.hu/feed/?paged=8#return-note-3057-2">&#8617;</a></li></ol></div></div>
    </div>
    
    <div class="article">
        <div class="title">A Szentlélek működése bennünk (SCG IV 21, 22)</div>
        <div class="categories">fordítások</div>
        <div class="summary">Aquinói Szent Tamás másik nagy összefoglaló műve a Summa Theologiae mellett a Summa Contra Gentiles (A Hit Védelmére írt Summa). A következőkben ebből adjuk közre két fejezet, a 4. rész 21. és 22. fejezetének a fordítását. Az ezt megelőző fejezetekben &#8230; <a href="https://www.matthaios.hu/a-szentlelek-mukodese-bennunk-scg-iv-21-22/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Aquinói Szent Tamás másik nagy összefoglaló műve a Summa Theologiae mellett a <a href="https://en.wikipedia.org/wiki/Summa_contra_Gentiles">Summa Contra Gentiles</a> (A Hit Védelmére írt Summa). A következőkben ebből adjuk közre két fejezet, a 4. rész 21. és 22. fejezetének a fordítását. Az ezt megelőző fejezetekben a Szentlélek isteni személy voltáról, a Szentlélek sajáos eredéséről van szó. A Szentlélek eredéséről szóló 19. fejezet megállapítja, hogy a Szentlélek a szeretet módján ered (az Atyától és a Fiútól). </em></p>
<p><em>A fordítás a <a href="http://www.corpusthomisticum.org/scg4001.html#27435">latin szövegből</a> történt. Az angol fordítás <a href="http://dhspriory.org/thomas/ContraGentiles.htm">itt</a> érhető el.</em></p>
<p style="text-align: center;">21. FEJEZET</p>
<p style="text-align: center;">A SZENTLÉLEKNEK TULAJDONÍTOTT <a class="footnote" href="https://www.matthaios.hu/feed/?paged=8#note-3087-1" id="return-note-3087-1" title="Amint arra a szöveg is utal, Isten teremtő és üdvözítő tettei okként nem köthetőek az egyes személyekhez. Hasonló a helyzet az isteni természet tulajdonságaival, amelyek minden személy tulajdonságai a közös természet miatt. Mégis egyes isteni tetteket és tulajdonságokat tulajdoníthatunk az egyes személyeknek a tett illetve tulajdonság és a személy sajátosságai közti benső rokonság (affinitás) alapján. A tulajdonítások alapja az, hogy a tettek ugyan a Szentháromság közös tettei, de az egyes személyek sajátosságaiknak megfelelően vannak a tettekben, anélkül, hogy ez az isteni természet egységét megbontaná. Ez azért van így, mert az egyes személyek azonosak az isteni természettel, a különbség a személyek között van. Amint látni fogjuk, a szövegben nemcsak a szoros értelemben vett szentháromsági tulajdonításokról (appropriationes) van szó, hanem a küldésekről is (missiones). Erre majd egy újabb jegyzetben utalunk. A szentháromságtannal részletesebben foglalkoznak a blog régebbi bejegyzései, de azóta megjelent Gilles Emery OP szentháromságtanba bevezető könyvének magyar fordítása (Kairosz kiadó)."><sup>1</sup></a> HATÁSOK ISTENNEK AZ ÉRTELMES TEREMTMÉNYEKNEK ADOTT ADOMÁNYAIVAL KAPCSOLATBAN</p>
<p style="text-align: justify;">Az értelmes teremtényekben kifejtett hatásokkal kapcsolatban meg kell fontolnunk azt, hogy az isteni tökéletességhez való hasonlóságunkat Istentől kapjuk. A bölcsességet Istentől kapjuk, hogy valamilyen módon az isteni bölcsességhez hasonuljunk. Amint ezt megmutattuk, a Szentlélek azon szeretet módján ered, amely szeretetben Isten saját magát szereti. Így amikor Istent szeretve ezen szeretethez válunk hasonlóvá, Isten a Szentlelket adja nekünk. Ezért mondja az Apostol a Rómaiakhoz írt levélben (5,5), hogy <em>Isten szeretete kiáradt szívünkbe a Szentlélek által</em>.</p>
<p style="text-align: justify;">Tudnunk kell azonban, hogy azt, ami bennünk Istentől van, Isten megvalósító és minta okként okozza. Megvalósító okként, amennyiben Isten cselekvő ereje valamit bennünk megvalósít. Minta okként, amennyiben az, ami bennünk Istentől van, valamilyen módon Istent utánozza. Minthogy azonban az Atya, a Fiú és a Szentlélek isteni ereje ugyanaz (amint ugyanaz a lényegük), szükségszerű, hogy annak, amit Isten bennünk megvalósít, az Atya, a Fiú és a Szentlélek egyszerre legyen megvalósító oka. A bölcsesség igéjét azonban, amely által Istent megismerjük, Isten küldte lelkünkbe, ez sajátosan a Fiút jeleníti meg <a class="footnote" href="https://www.matthaios.hu/feed/?paged=8#note-3087-2" id="return-note-3087-2" title="A 12. fejezetben van szó van arról, hogy a Fiú Atyától való értelmi jellegű születése miatt Isten bölcsessége. Az ”Isten bölcsessége” kifejezés azonban relatív kifejezés, abban az értelemben, hogy ez az isteni személyek egymáshoz való viszonyára vonatkozik. Abszolút értelemben az Isten bölcsessége az isteni természet (vele azonos) bölcsessége, amely mindhárom személy számára közös."><sup>2</sup></a>. Hasonlóan, a szeretet, amellyel Istent szeretjük, sajátosan a Szentlelket jeleníti meg <a class="footnote" href="https://www.matthaios.hu/feed/?paged=8#note-3087-3" id="return-note-3087-3" title="Amikor Szent Tamás a Fiú és a Szentlélek sajátos megjelenítéséről (proprium representativum) szól, akkor a Fiúnak és a Szentléleknek a megigazult lelkébe küldésére (missio) utal. Ezek a küldések úgynevezett belső küldések, szemben a külső küldésekkel. A küldés következtében a küldött személy valóságos vonatkozásba kerül a befogadó személlyel, a küldött személy új, különleges, de valóságos jelenlétéről van szó."><sup>3</sup></a>. Így a bennünk lévő szeretet, jóllehet ez az Atya, a Fiú és a Szentlélek együttes okozati hatásának az eredménye, mégis valamilyen különleges értelemben a Szentlélek által van bennünk. Az isteni hatáshoz azonban nem elég, hogy ez csak elkezdődjön az isteni tevékenység által, hanem ezt ennek létben is kell tartania, amint ez az előzőekből kiderült. Semmi sem képes azonban hatást kifejteni ott, ahol nincs jelen, ezért szükséges, hogy a hatást kifejtő és a hatást befogadó ténylegesen egyszerre együtt legyenek, mint mozgató és mozgatott. Ebből azonban következik, hogy ahol valamilyen isteni hatás van, ott jelen van maga az Isten is mint a hatás oka. Minthogy azonban az a szeretet, amellyel Istent szeretjük, a Szentlélek által van, szükséges, hogy maga a Szentlélek is jelen legyen bennünk, amíg ez a szeretet tart. Ezért mondja az Apostol a Korintusiaknak írt első levélben (3, 16): <em>nem tudjátok, hogy Isten temploma vagytok és a Szentlélek lakik bennetek?</em> Minthogy a Szentlélek által Istent szeretőkké válunk és minden szeretett a szeretőben mint ilyenben jelen van, szükséges, hogy az Atya és a Fiú is bennünk lakozzék. Ezért mondja az Úr János evangéliumában (14, 23): <em>hozzá</em> (tudniillik az Istent szeretőhöz) <em>megyünk és nála veszünk lakást. </em>János apostol első levelében (3, 24) pedig ezt olvashatjuk: <em>hogy pedig bennünk marad, az ő általa adott Lélektől tudjuk</em>.</p>
<p style="text-align: justify;">Továbbá nyilvánvaló, hogy Isten a legnagyobb mértékben szereti azokat, akiket a Szentlélek által őt szeretőkké tett és szeretete miatt halmozza el őket akkora nagy javakkal. A Példabeszédek könyve (8, 17) mondja az Úr nevében: <em>én szeretem az engem szeretőket</em>. János apostol első levelében (4, 10) hozzáteszi: <em>nem mintha mi előbb szerettük volna Istent, hanem mert ő már előbb szeretett bennünket</em>. Minden szeretett azonban a szeretőben van. Így tehát nem csak az szükségszerű, hogy a Szentlélek által Isten bennünk van, hanem az is, hogy mi is Istenben vagyunk. Ezért mondja János apostol első levele (4, 16), hogy <em>aki a szeretetben marad, Istenben marad és Isten őbenne, </em>egy másik helyen pedig (4, 13): <em>abból ismerjük meg, hogy benne maradunk, és ő mibennünk, hogy a Lelkéből adott nekünk</em>.</p>
<p style="text-align: justify;">A barátságnak <a class="footnote" href="https://www.matthaios.hu/feed/?paged=8#note-3087-4" id="return-note-3087-4" title="A továbbiakban Szent Tamás az „amicitia” szót használja, ami barátságot jelent. A Szentlélek által tehát a megigazult Isten barátja lesz."><sup>4</sup></a> azonban az a tulajdonsága, hogy a barátságban lévő a barátja számára feltárja titkait. Minthogy a barátság összeköti az érzéseket, mintegy két szívből egyet alkot, ha valamit a barátnak feltárnak, ez nem olyan, mintha egy idegennek mondták volna el. Ezért mondja az Úr tanítványainak János evangéliumában (15, 15): <em>már nem mondalak benneteket szolgának, hanem barátaimnak. Mert tudtul adtam nektek mindazt, amit Atyámtól hallottam</em>. Minthogy a Szentlélek által lettünk Isten barátai, ezzel összhangban Isten titkai is a Szentlélek által vannak kinyilatkoztatva. Ezért írja az Apostol a Korintusiaknak írt első levélben (1 Kor 2, 9), hogy <em>írva van: »Amit szem nem látott, fül nem hallott, ami az ember szívébe föl nem hatolt, azt készítette Isten azoknak, akik szeretik őt«, nekünk azonban kinyilatkoztatta az Isten a Szentlélek által. </em>Minthogy azonban az emberi beszéd abból merít, amit az ember megismert, illik, hogy az ember a Szentlélek által beszéljen az isteni titkokról, amint ezt a Korintusiaknak írt első levél (14,2) mondja: <em>a Lélek által beszél a titkokról</em>. Máté evangéliuma (10, 20) pedig ezt mondja: <em>nem ti lesztek, akik beszélnek, hanem Atyátok Lelke szól belőletek</em>. Péter apostol második levele (1, 21) azt mondja a prófétákról, hogy <em>a Szentlélektől sugalmazottan szóltak Isten szent emberei</em>. A hitvallás szerint a Szentlélek <em>szólt a próféták szavával.</em></p>
<p style="text-align: justify;">A barátságnak nem csak az a velejárója, hogy valaki a barátjának föltárja titkait az érzés egysége miatt, hanem ez az egység azt is megkívánja, hogy azokat a dolgokat, amelyekkel rendelkezik, megossza barátjával. Ha valaki ugyanis úgy tekint barátjára, mint saját magára, akkor meg kell osztania azt is, amivel rendelkezik. Ezért hozzátartozik a barátsághoz, hogy a barátnak jót akarjanak és vele jót tegyenek, amint erről János apostol első levele (3, 17) szól: <em>ha valakinek javai vannak ebből a világból és látja, hogy testvére szűkölködik, és bezárja szívét előtte, hogyan lakhat Isten szeretete benne? </em>A jóakarat elsősorban Istenben van meg, akinek hatékony akarata egyben az akart megvalósulását is eredményezi. Ezért joggal mondhatjuk, hogy Isten minden ajándéka a Szentlélek által jut el hozzánk, ahogyan ez a Korintusiakhoz írt első levélben (12, 8) le van írva: <em>egyesek a bölcsesség szavát kapják meg a Lélek által, mások pedig a tudományét ugyanazon lélek által</em>, később pedig: <em>mindezeket pedig ugyanaz az egy Lélek viszi végbe, akarata szerint osztva kinek-kinek</em>.</p>
<p style="text-align: justify;">Nyilvánvaló, hogy egy test a tűz helyére eljusson <a class="footnote" href="https://www.matthaios.hu/feed/?paged=8#note-3087-5" id="return-note-3087-5" title="A szövegben lévő párhuzam a ókori és középkori fizikára támaszkodik."><sup>5</sup></a>, szükséges az, hogy hasonlóvá váljék a tűzhöz, ennek azt a könnyűségét megszerezve, ami az alapja a tűz sajátos mozgásának. Hasonlóképpen, hogy az ember annak az isteni boldogságnak az élvezetére eljusson, amely boldogság Istennek természete alapján tulajdonsága, először a lelki tökélességek által Istenhez kell hasonlóvá válnia, ezután a tökéletességnek megfelelően kell cselekednie, majd így jut el végül az előbb említett boldogságra. A lelki ajándékok azonban a Szentlélek által jutnak el hozzánk, amint azt az előzőekben megmutattuk. Így a Szentlélek által válunk Istenhez hasonlóvá, általa leszünk képesek a jó cselekedetekre és általa készíttetik számunkra út a boldogsághoz. Erre a három dologra utal az Apostol, először a Korintusiaknak írt második levelében (1, 21): <em>felkent minket az Isten és a Lélek zálogát adta szívünkbe, </em>majd az Efezusiaknak írt levélben (1, 13): <em>meg vagytok jelölve az ígéret Szent Lelkével, aki örökségünk záloga</em>. A megjelölés ugyanis a hasonlóságára, a felkenés a tökéletes cselekedetekre való képességre, a zálog pedig arra a reményre utal, amely remény által a mennyei örökségre vagyunk rendelve, amely örökség a tökéletes boldogság.</p>
<p style="text-align: justify;">Megtörténhet, hogy a valaki iránti jóakarat abban nyilvánul meg, hogy őt fiúvá fogadják és így őt a fiúvá fogadó öröksége megilleti, ezért az Isten fiaivá fogadást jogosan tulajdonítják a Szentléleknek, ahogyan ezt a Rómaiakhoz írt levél (8, 15) mondja: <em>a fiúvá fogadás Lelkét kaptátok, amelyben kiáltjuk, hogy Abba (Atya)</em>.</p>
<p style="text-align: justify;">Azáltal, hogy valaki valakinek a barátja lesz, az összes sértések elfelejtődnek, a barátság és a sértés ugyanis ellentétes fogalmak. Ezért mondja a Példabeszédek könyve (10, 12), hogy <em>a</em> <em>szeretet befödi a bűnök sokaságát</em>. Amikor tehát a Szentlélek által Isten barátjává válunk, általa bocsátja meg Isten bűneinket. Ezért mondja az Úr tanítványainak János evangéliumában (20, 22): <em>vegyétek a Szentlelket, akiknek megbocsátjátok bűneiket, bocsánatot nyernek</em>. Máté evangéliumában (12, 31) azt olvashatjuk, hogy a Lelket káromlók nem nyernek bűneikre bocsánatot, minthogy hiányzik nekik az, aki által az ember elnyerheti bűnei bocsánatát.</p>
<p style="text-align: justify;">Ezek miatt mondjuk azt, hogy a Szentlélek által újulunk meg, tisztulunk meg vagy leszünk tisztára mosva, amint azt a zsoltár (103, 30) mondja: <em>áraszd ki Szent Lelkedet és újjá teremtődnek és megújítod a föld színét</em>.  Az Efezusiaknak írt levélben (4, 23) ez áll: <em>újuljatok meg értelmetek Lelkében</em>. Izajás próféta könyvében (4, 4) pedig ezt olvashatjuk: <em>az ítélet és a tűz Lelkében </em><em>az Úr lemossa Sion fiainak szennyét és letörli közöttük Jeruzsálem vérét</em>.</p>
<p style="text-align: center;">22. FEJEZET</p>
<p style="text-align: center;">A SZENTLÉLEKNEK TULAJDONÍTOTT ISTEN FELÉ INDÍTÓ HATÁSOK</p>
<p style="text-align: justify;">Miután megvizsgáltuk azokat a dolgokat, amelyeket a Szentírás szerint Istentől a Szentlélek által kapunk, most arról lesz szó, hogy a Szentlélek által hogyan indíttatunk Isten felé.</p>
<p style="text-align: justify;">Először megjegyezzük, hogy a barátsághoz leginkább az tartozik hozzá, hogy a barát társaságában vagyunk. Az ember azonban akkor van Isten társaságában, ha őt szemléli, amint az Apostol írja a Filippiekhez írt levélben (3, 20): <em>a mi társaságunk a mennyben van</em>. Minthogy a Szentlélek tesz minket Isten barátaivá, következik, hogy a Lélek által jutunk Isten szemléletére. Ezért mondja az Apostol a Korintusiakhoz írt második levében (3, 18), hogy <em>mi pedig mindnyájan, miközben fedetlen arccal szemléljük az Úr dicsőségét, ugyanarra a képmásra változunk át dicsőségről dicsőségre az Úr Lelke által</em>.</p>
<p style="text-align: justify;">Az is sajátossága a barátságnak, hogy a barát társaságát élvezzük, szavainak és tetteinek örülünk, és benne minden aggodalommal szemben vigaszt találunk. Ezért van az,  hogy szomorúságunkban vigasztalásért hozzá fordulunk. Minthogy a Szentlélek tesz minket Isten barátaivá, az ő működésének hatására lakik Isten bennünk és mi Istenben, amint ezt megmutattuk, következik, hogy a Lélek által kapunk Istentől örömöt és vigaszt a világ ellenségeskedései és támadásai közepette. Ezért mondja a zsoltár (50, 14): <em>add nekem  üdvösséged örömét és királyi lelkeddel erősíts meg engem</em>. Hasonlóan a Rómaiakhoz írt levélben (14, 17) olvashatjuk: <em>Isten országa igazság és béke és öröm a Szentlélekben</em>. Az Apostolok Cselekedetei is ezt írja: <em>az Egyház békében élt és gyarapodott, Isten félelmében járva betöltötte őt a Szentlélek vigasztalása</em>. Ezért nevezi az Úr a Szentlelket Vigasztalónak János evangéliumában (14, 26) : <em>a Vigasztaló Szentlélek pedig stb</em>.</p>
<p style="text-align: justify;">A barátságnak az is tulajdonsága, hogy egyetért azzal, amit a barát akar. Isten akaratát számunkra azonban parancsai fejtik ki. Hozzátartozik tehát ahhoz a szeretethez, amellyel Isten szeretjük, hogy parancsait megtartjuk, amint ezt János evangéliumában (14, 15) olvashatjuk: <em>ha szerettek engem, megtartjátok parancsaimat</em>. Minthogy a Szentlélek által leszünk Isten barátaivá, valamilyen módon általa irányulnak cselekedeteink is Isten parancsainak a megtartására, amint az Apostol mondja a Rómaiakhoz írt levélben (8, 14): <em>akik Isten Lelkében cselekednek, azok Isten fiai</em>.</p>
<p style="text-align: justify;">Azt is meg kell fontolnunk, hogy a Szentlélek hatása által Isten fiai nem szolgaként, hanem szabadon cselekednek. A szabadság azonban abban áll, hogy valaki saját maga okaként cselekszik, így azt teszük szabadon, amit magunktól teszünk. Ez azonban azt jelenti, hogy akaratunk döntése alapján cselekszünk. Amit akaratunk ellenére teszünk, azt nem szabadon, hanem szolgaként tesszük. Ez lehet úgy, hogy valaki teljesen erőszak hatása alatt van. Ilyenkor a tett teljes egészében külső hatásból származik, hiányzik a hozzájárulás. Erre példa az, amikor valakit erőszakkal valamilyen mozgásra kényszerítenek. A másik esetben az erőszak az akarat valamilyen hozzájárulásával keveredik. Ilyenkor valaki olyasmit akar tenni vagy elszenvedni, ami kevésbé ellentétes akaratával, annak érdekében, hogy elkerülje azt, ami akaratával jobban szemben áll. A Szentlélek azonban azáltal, hogy bennünket Istent szeretőkké tesz, úgy hajlít bennünket a cselekvésre, hogy a cselekedetünk akaratunk cselekvése legyen. Isten fiai tehát a Szentlélektől indíttatva nem félelemből, szolgaként, hanem szabadon, szeretetből cselekednek. Ezért írja az Apostol a Rómaiakhoz írt levélben (8, 15), hogy <em>nem a szolgaság lelkét kaptátok, hogy ismét féljetek, hanem a fogadott fiúság lelkét</em>.</p>
<p style="text-align: justify;">Minthogy az akarat a valódi jó felé irányul, ha az ember valamilyen szenvedély, rosszra való beállítottság vagy készség miatt a valódi jótól elfordul, akkor szolgaként cselekszik, mert ilyenkor az akarat természetes rendjéhez képest valamilyen külső befolyás alatt áll. Ha a látszólagos jó felé irányuló akaratot nézzük, ez ugyan szabadon követi a szenvedélyt vagy a rosszra irányuló készséget, de szolgaként cselekszik, ha megmarad a látszólagos jó akarásában, de a törvény tiltása miatti félelmében mégsem teszi meg azt, amit egyébként meg akarna tenni. Amikor azonban a Szentlélek a szeretet által az akaratot a természete szerinti, valódi jó felé hajlítja, felszabadítja az akarat rendjével ellentétesen cselekvőt, aki a szenvedély és a bűn szolgája volt. Hasonlóképpen megszabadít abból a szolgaságból is, amelynek az az oka, hogy valaki ugyan saját akaratával szemben a törvénynek megfelelően cselekszik, de nem szeretetből teszi ezt, hanem mintegy a törvénynek szolgája. Ezért mondja az Apostol a Korintusiaknak írt második levélben (3, 17), hogy <em>ahol az Úr Lelke van, ott a szabadság</em>. Hasonlóan a Galatákhoz írt levében (3-17): <em>ha a Lélek vezet benneteket, nem vagytok a törvénynek alárendelve</em>.</p>
<p style="text-align: justify;">Ezért a Szentlelket a test cselekedetei lerontójának mondják, egyrészt azért, hogy a test szenvedélyei miatt ne forduljunk el a valódi jótól, másrészt pedig a Szentlélek bennünket a szeretet rendjébe  helyez, amint erről a Rómaiakhoz írt levélben (8, 13) olvashatunk: <em>ha a Lélek által a test cselekedeteit megölitek, élni fogtok</em>.</p>
<p style="text-align: center;">
<div class="footnotes"><h2 class="notes">Jegyzetek:</h2><ol><li id="note-3087-1">Amint arra a szöveg is utal, Isten teremtő és üdvözítő tettei okként nem köthetőek az egyes személyekhez. Hasonló a helyzet az isteni természet tulajdonságaival, amelyek minden személy tulajdonságai a közös természet miatt. Mégis egyes isteni tetteket és tulajdonságokat tulajdoníthatunk az egyes személyeknek a tett illetve tulajdonság és a személy sajátosságai közti benső rokonság (affinitás) alapján. A tulajdonítások alapja az, hogy a tettek ugyan a Szentháromság közös tettei, de az egyes személyek sajátosságaiknak megfelelően vannak a tettekben, anélkül, hogy ez az isteni természet egységét megbontaná. Ez azért van így, mert az egyes személyek azonosak az isteni természettel, a különbség a személyek között van. Amint látni fogjuk, a szövegben nemcsak a szoros értelemben vett szentháromsági tulajdonításokról (appropriationes) van szó, hanem a küldésekről is (missiones). Erre majd egy újabb jegyzetben utalunk. A szentháromságtannal részletesebben foglalkoznak a blog régebbi bejegyzései, de azóta megjelent Gilles Emery OP szentháromságtanba bevezető könyvének magyar fordítása (Kairosz kiadó). <a href="https://www.matthaios.hu/feed/?paged=8#return-note-3087-1">&#8617;</a></li><li id="note-3087-2">A 12. fejezetben van szó van arról, hogy a Fiú Atyától való értelmi jellegű születése miatt Isten bölcsessége. Az ”Isten bölcsessége” kifejezés azonban relatív kifejezés, abban az értelemben, hogy ez az isteni személyek egymáshoz való viszonyára vonatkozik. Abszolút értelemben az Isten bölcsessége az isteni természet (vele azonos) bölcsessége, amely mindhárom személy számára közös. <a href="https://www.matthaios.hu/feed/?paged=8#return-note-3087-2">&#8617;</a></li><li id="note-3087-3">Amikor Szent Tamás a Fiú és a Szentlélek sajátos megjelenítéséről (proprium representativum) szól, akkor a Fiúnak és a Szentléleknek a megigazult lelkébe küldésére (missio) utal. Ezek a küldések úgynevezett belső küldések, szemben a külső küldésekkel. A küldés következtében a küldött személy valóságos vonatkozásba kerül a befogadó személlyel, a küldött személy új, különleges, de valóságos jelenlétéről van szó. <a href="https://www.matthaios.hu/feed/?paged=8#return-note-3087-3">&#8617;</a></li><li id="note-3087-4">A továbbiakban Szent Tamás az „amicitia” szót használja, ami barátságot jelent. A Szentlélek által tehát a megigazult Isten barátja lesz. <a href="https://www.matthaios.hu/feed/?paged=8#return-note-3087-4">&#8617;</a></li><li id="note-3087-5">A szövegben lévő párhuzam a ókori és középkori fizikára támaszkodik. <a href="https://www.matthaios.hu/feed/?paged=8#return-note-3087-5">&#8617;</a></li></ol></div></div>
    </div>
    
    <div class="article">
        <div class="title">A Szentháromság megigazultakban való lakása. 1. rész</div>
        <div class="categories">szentháromságtan</div>
        <div class="summary">János evangéliumában olvashatjuk Jézus Krisztus szavait (Jn 14, 23): „Ha valaki szeret engem, megtartja szavamat. Atyám is szeretni fogja őt, hozzá megyünk, és lakóhelyet veszünk nála”. Szent Pál pedig ezt írja (1 Kor 3, 16): „Nem tudjátok, hogy Isten temploma vagytok, &#8230; <a href="https://www.matthaios.hu/a-szentharomsag-megigazultakban-valo-lakasa-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">János evangéliumában olvashatjuk Jézus Krisztus szavait (Jn 14, 23): „Ha valaki szeret engem, megtartja szavamat. Atyám is szeretni fogja őt, hozzá megyünk, és lakóhelyet veszünk nála”. Szent Pál pedig ezt írja (1 Kor 3, 16): „Nem tudjátok, hogy Isten temploma vagytok, és Isten Lelke lakik bennetek?” A teológiát régóta foglalkoztatja ennek az ott lakásnak, ennek a jelenlétnek a mivolta. A Szentírás ezen (és más) szavai ugyanis valóságos értelemben vett jelenlétre utalnak, nem metaforákról, költői képekről van szó.</p>
<p style="text-align: justify;">A jelenlétet, az ott lakást, ami huzamosabb jelenlétre utal, elsődlegesen a fizikai testek térben és időben elfoglalt helyzeteként értelmezzük. Valakit számunkra jelenvalónak tekintünk, ha ugyanabban az időben, a térnek olyan részét foglalja, hogy a közelünkben van, vele olyan kapcsolatban lehetünk, hogy látjuk őt, közvetlenül beszélhetünk vele, nincs szükség telefonra, skype-ra stb, ő megismerésünknek és akaratunk vonzódásának közeli tárgya lehet. Első pillanatra nyilvánvaló, hogy az Istennel, az isteni személyekkel kapcsolatban nem beszélhetünk a tér egy adott részét fizikai testek módjára betöltő jelenlétről, mert ez csak az anyagi testekre jellemző.</p>
<p style="text-align: justify;">Isten azonban jelen van a teremtésben, ez a jelenlét a hatás alapján való jelenlét, az ok jelenléte az okozatban. Ez a jelenlét bensőséges, a dolgok létezésének a legmélyét átható jelenlét, hiszen minden létező a létét Istentől kapja. Az értelmes teremtmények (angyal és ember) esetében a jelenlétnek egy további fokozatáról is beszélhetünk. Ez a jelenlét többletet ad az előbb említett általános jelenléthez, mert Isten jelen lehet az értelmes teremtmény ismeretében és az Isten felé szeretettel forduló akaratában is. Istennek ezekre a jelenléteire az a jellemző – amennyiben az értelmes létezőben való jelenlétet a természetes istenismeret és istenszeretet általi jelenlétnek tekintjük – hogy ezekben nincs szó az egyes isteni személyek személy szerinti, megkülönböztetett jelenlétéről. A természetes rendben a Szentháromság titka rejtve marad. Ennek az az oka, hogy Isten minden külső tette, így a teremtés is, a teljes Szentháromság közös tette, így az egyes személyek többi személytől különböző jelenlétéről nem lehet a hatás alapján beszélni, a hatás a teljes Szentháromság hatása. Ez az elv nemcsak a teremtésre vonatkozik, hanem Isten minden külső tettére, a megváltásra, a megszentelésre is.</p>
<p style="text-align: justify;"><span style="text-align: justify;">Ugyanakkor azonban Isten a kinyilatkoztatásban feltárta szentháromságos <a class="footnote" href="https://www.matthaios.hu/feed/?paged=8#note-3126-1" id="return-note-3126-1" title="A szentháromságtannal részletesebben foglalkoznak a blog régebbi bejegyzései, de azóta megjelent Gilles Emery OP szentháromságtanba bevezető, kitűnő könyvének magyar fordítása (Kairosz kiadó)."><sup>1</sup></a> életét, amelyet az egyetlen isteni természet és a három, csak egymástól különböző személy jellemez. A személyek azonosak az isteni természettel és csak eredetük alapján különböznek egymástól. Minthogy Isten külső tetteinek az isteni természet az alapja, és ez azonos a személyekkel, Isten külső tettei nem az egyes személyek egymástól különböző tettei. A személyek egymáshoz való vonatkozásai azonban a külső tettekben is jelen vannak, de ezek nem bontják meg a tett és a hatás egységét. A teremtett világban sehol sem találkozunk az egyetlen természetet, lényeget birtokló személyek hármasságával, ezért emberi fogalmainkat, nyelvünket próbára teszi a Szentháromságról való beszéd. Tulajdonképpen a „természet birtoklása” kifejezést sem a megszokott értelemben használjuk, mert a kifejezés teremtett világban való használatában a birtoklás ugyan valamilyen egységet jelöl, a birtokos és a birtokolt egységét, de mégis jelen van a birtokos és a birtokolt közti különbség is, hiszen ha ezek azonosak lennének, akkor nem lenne értelme a „birtokol” szó használatának. Amikor azonban a kinyilatkoztatás alapján a  Szentháromságról beszélünk, ez mégsem üres beszéd, hanem valóságos tartalomra utaló, de analóg értelemben veendő beszéd.</span></p>
<p style="text-align: justify;">A teremtés és a megváltás tetteinek  mint megvalósító okoknak tehát egyetlen elve van, ez pedig az egyetlen isteni természet. Ugyanakkor ez a természet annak a három személynek a természete, akik egymástól eredetük alapján különböznek. Az emberi nyelv itt újabb próbatétel előtt áll, nehezen tud megbirkózni az egyetlen tett és a tettben is egymástól különböző személyek tényével. A Szentírás, a teológia és a liturgia gyakorlata sokszor az, hogy az egyes isteni tulajdonságokat, a teremtés és a megváltás különböző mozzanatait egyetlen személynek tulajdonítja. Ez a tulajdonítás (appropriatio) a személy és az isteni tulajdonság, isteni tett közti belső rokonság, affinitás alapján történik. Így például az eredet nélküli Atyának magát az istenséget, a mindenhatóságot, a teremtést, az Atyától az értelmi ismeret módján születő Fiúnak a bölcsességet, az Atyától és a Fiútól a szeretet módján származó Szentléleknek pedig a jóságot, a szeretetet, a megszentelést tulajdonítjuk. Az isteni tett egységére és a személyek különbségére utal az a többször előforduló kifejezés is, amely szerint az Atyát tekintik a cselekvőnek, aki azonban a Fiú által, a Szentlélekben cselekszik.</p>
<p style="text-align: justify;">A szentháromsági tulajdonítások a hit homályában élő ember megközelítései. A hit és a szeretet természetfölötti erényeiben Istent már nem csak mint Teremtőt ismerjük meg és szeretjük. Ismeretünk és szeretetünk tárgya a Szentháromság, a szentháromsági személyek. Ismeretünk mégis homályos, mert Isten emberi szavak és fogalmak alkalmazásával nyilatkoztatta ki magát előttünk. A szentháromsági tulajdonításokban az egység és a háromság fölfoghatatlan, de nem ellentmondásos együttesének a hit homályára jellemző megragadása történik. Ezek tehát nem metaforák, a költői nyelv valamilyen alkalmazásai, hanem a valóságra vonatkozó kijelentések, amelyek azonban nem oldják föl teljesen a hármasság és az egység együttes jelenlétének a titkát. Erre majd csak Isten boldogító színről-színre látásában kerül sor. A Szentháromság titkának teljes kimerítése azonban ekkor sem történik meg, mert Istent teljesen felfogni csak maga az Isten képes. A dicsőség fényében azonban azok a feszültségek, amelyek a hit homályos ismeretét kísérik, feloldódnak és teremtettségünk megmaradása mellet is az egység és a háromság titkának magasabb megértésére jutunk. Ebben a megértésben értelmünk már nem érez semmilyen olyan hiányt, homályt, amely a hit homályában való megértést kíséri. Ezért nem indokolt az az időnként felbukkanó teológiai vélemény, amely a szentháromsági tulajdonításokat leértékeli, illetve a tulajdonítások mögött az egységes isteni cselekvés valamilyen értelemben való feladására törekszik. Az ilyen kísérletek a monoteizmustól távolodó, triteizmus irányába tett lépéseknek tekinthetők.</p>
<p style="text-align: justify;">Vannak azonban üdvösségünk történetének olyan eseményei is, amelyekben egy szentháromsági személy kilép a közös cselekvés egyégéből és valamiképpen a többi személytől való különbözőségében jelenik meg. A Názáreti Jézus tetteit nem lehet a Szentháromság közös tetteinek tekinteni, ezek az emberi természetet fölvett Igének, mint embernek a tettei. A (tomista) teológia mély és termékeny megkülönböztetése szerint megváltásunknak, üdvösségünknek a teljes Szentháromság a fő megvalósítója (causa efficiens principalis), a Názáreti Jézus élete, szenvedése és kereszthalála pedig a fő ok eszközeként megvalósító ok (causa efficiens instrumentalis). A megtestesülés és a megváltás tehát az által valósul meg, hogy az Atya egyszülött Fiát a világba küldi, emberi természete által pedig az Ige a világban új módon, emberként válik jelenlévővé, cselekvővé. A szentháromsági küldéseknek (missiones) azonban nem a megtestesülés az egyetlen esete. A teológia beszél még a Fiúnak és a Szentléleknek a megigazult lélekbe való, belső küldéséről, és a Szentlélek külső küldéséről is. Ezekről a következő bejegyzésekben lesz szó.</p>
<p style="text-align: justify;">Felmerül a kérdés, hogy milyen értelemben beszélhetünk a Szentháromságnak a megszentelő kegyelem állapotában lévő lélekben lakásáról. Vajon csak arról van szó, hogy Isten, a teljes Szentháromság a megszentelő kegyelmet létrehozó hatása alapján jelen van a lélekben, de az egyes személyek különbségük szerinti jelenlétére utaló kijelentéseket a tulajdonítások szerinti értelemben kell vennünk? A Szentírás kifejezései nem erre utalnak és ennek megfelelően a teológusok általános véleménye szerint a személyek személy szerinti, valóságos lélekben lakásáról van szó. Ezzel a témával foglalkozik a következő bejegyzés.</p>
<div class="footnotes"><h2 class="notes">Jegyzetek:</h2><ol><li id="note-3126-1">A szentháromságtannal részletesebben foglalkoznak a blog régebbi bejegyzései, de azóta megjelent Gilles Emery OP szentháromságtanba bevezető, kitűnő könyvének magyar fordítása (Kairosz kiadó). <a href="https://www.matthaios.hu/feed/?paged=8#return-note-3126-1">&#8617;</a></li></ol></div></div>
    </div>
    
    <div class="article">
        <div class="title">A Szentháromság megigazultakban való lakása. 2. rész</div>
        <div class="categories">szentháromságtan</div>
        <div class="summary">Az előző bejegyzésben volt szó arról, hogy a Szentírás szavai és az általános katolikus meggyőződés szerint a megszentelő kegyelem állapotában lévő lélekben a szentháromsági személyek személyes sajátosságaik, egymás közti különbségük szerint jelen vannak, a megigazult lélekben laknak. A Szentháromság megigazultakban való &#8230; <a href="https://www.matthaios.hu/a-szentharomsag-megigazultakban-valo-lakasa-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben volt szó arról, hogy a Szentírás szavai és az általános katolikus meggyőződés szerint a megszentelő kegyelem állapotában lévő lélekben a szentháromsági személyek személyes sajátosságaik, egymás közti különbségük szerint jelen vannak, a megigazult lélekben laknak. A Szentháromság megigazultakban való lakása összefüggésben van azzal, hogy az értelmes teremtmény a Szentháromság képmásának tekinthető. Aquinói Szent Tamás a Summa Theologiae első részének 93. kérdésében foglalkozik értelmes teremtmény istenképiségével. Megállapítja, hogy istenképiségünk a Szentháromsághoz való képmási hasonlóságunkat is jelenti (a. 5).</p>
<p style="text-align: justify;">Szent Tamás Szent Ágoston nyomán a szentháromsági eredésekre, a Fiú születésére és a Szentlélek származására az ember szellemi életében keres analógiákat. A szentháromsági immanens, bennmaradó eredések hasonlíthatóak az emberi megismeréshez és a szeretethez, amelyekben valami a lélekben születik, ébred és bizonyos értelemben véve a lélekben marad. Így a nyugati teológia a Fiú születését az ismeretnek az értelemben való megszületésével, a Szentlélek származását pedig a szeretetnek az akaratban való ébredésével állítja párhuzamba, tehát az ember szellemi életében találja meg azokat az analógiákat, amelyeket aztán a szentháromsági eredésekre alkalmaz. Az ember megismerése és szeretete azonban mégiscsak elsősorban a tőle különbözőekre irányul. Szent Tamás szerint még lelkünk működését is csak a külvilág megtapasztalásával együtt ismerhetjük meg (ST I q. 87). Így a megismerés és a szeretet tárgyai még az ember képességeihez mért legteljesebb megismerésben és szeretetben sem lesznek azonosak az emberrel. Isten<a href="https://www.matthaios.hu/isten-egyszerusege/"> </a>megismerésének és szeretetének a tárgya azonban saját maga. <a href="https://www.matthaios.hu/isten-egyszerusege/">Egyszerűsége</a> miatt ő a megismerő és a megismert, a szerető és a szeretett. Ennek ellenére Istenben megvannak azok a vonatkozások, amelyekre valamennyire hasonlítanak az emberi megismerés alanya és tárgya, a szerető ember és szeretetének tárgya közti vonatkozások. Az ember szellemi életének ezek az alapvető vonatkozásai a cselekvő és a cselekvés tárgya közti különbségben lévő vonatkozások. Istenben azonban a szellemi élet vonatkozásai nem az egymástól valóságosan különböző megismerő és megismert, szerető és a szeretett különbségében vannak, ezek saját magukban fönnálló vonatkozások (relationes subsistentes). Az egymással szembenálló, egymást kizáró vonatkozások, az nemzés, a születés és a származottság (leheltség) maguk az isteni személyek: az Atya, a Fiú és a Szentlélek. Ez az, amit értelmünk nem képes teljesen átlátni: az Atya a Fiúban nem egy tőle különböző szubsztanciát <a class="footnote" href="https://www.matthaios.hu/feed/?paged=8#note-3141-1" id="return-note-3141-1" title="A szentháromsági személyek szubszisztenciák, ami megfelel a görög hüposztaszisz szónak."><sup>1</sup></a> szeret, mert az Atya és a Fiú is teljesen azonos az isteni szubsztanciával, amely a korlátlan, önmagában fönnálló létezés. Mégis az Atya és a Fiú közös szeretetében számunkra nem teljesen  megérthető módon benne van az, hogy az Atya mint Atya szeret, a Fiú pedig mint Fiú szeret.</p>
<p style="text-align: justify;">Így tehát a nyugati teológiai gondolkodás hasonlóságot, analógiát talál a szellemi lélek működése és a Szentháromság között. Az ellenkező iránnyal kapcsolatban azonban – tehát amikor arról van szó, hogy a szellemi lélek a Szentháromság képmása – Szent Tamás figyelmeztet, hogy erről csak abban az esetben lehet szó, ha a megismerés és a szeretet tárgya maga az Isten. A képmásság szorosabb rokonságot tételez fel mint a hasonlóság (tehát minden képmásság hasonlóság, de nem minden hasonlóság képmásság.) A Fiúval kapcsolatban hasonlóságról csak akkor beszélhetünk, amikor Istent ismerjük meg. A Szentlélekkel kapcsolatban hasonlóságról csak akkor beszélhetünk, amikor Istent szeretjük. Az ember három szinten lehet Isten képmása: természete szerint, a kegyelem szerint és azon dicsőség szerint, amelyben az üdvözültek színről-színre látják az Istent (a. 4):</p>
<blockquote><p><span style="font-size: medium;">Isten képét az emberben tehát háromféleképpen láthatjuk. Először is az ember természeténél fogva képes Isten megismerésére és szeretetére. Ez a képesség a szellemi lélek képessége, és ez minden emberben megvan. Másodszor, a kegyelem általi hasonlóság következtében Isten képe jelen van az emberben: az ember ténylegesen megismeri és szereti az Istent  vagy pedig rendelkezik az erre való készségekkel. Ez a megismerés és szeretet azonban még nem tökéletes. Harmadszor, a dicsőség állapotában való hasonlóság szerinti kép már együtt jár a tökéletes megismeréssel és a szeretettel.</span></p></blockquote>
<p style="text-align: justify;">Szent Tamás azt is megjegyzi, hogy az első szinten még alig lehet a Szentháromság képmásáról beszélni (a. 8, ad 3). A (tomista) teológia a kegyelem általi hasonlóságot, a megszentelő kegyelem állapotát az üdvözültek állapota közvetlen előzményének tekinti. Az üdvözültekben a megszentelő kegyelem alakul át a dicsőség fényévé, a megszentelő kegyelem ezt magként tartalmazza. (Így Reginald Garrigou-Lagrange egyetlen magyar nyelven megjelent könyvecskéjének a címe is <a href="http://www.ppek.hu/konyvek/Garrigou_Lagrange_Reginald_A_megkezdett_orokelet_1.pdf">A megkezdett örökélet</a>.) Amikor tehát a szentháromsági személyek megszentelő kegyelem állapotában lévő lélekben lakásáról van szó, érdemes összehasonlítani ezt az állapotot a dicsőség állapotával.</p>
<p style="text-align: justify;">Az elért üdvösség, a dicsőség állapotában az üdvözültek színről-színre, közvetlenül látják Istent. Az <a href="http://kattanok.weebly.com/ortodox-eacutes-katolikus-megkoumlzeliacuteteacutes.html">ortodox teológia tagadja</a> azt, hogy Isten lényegét a teremtmény közvetlenül láthatja. Szerintük a teremtmény csak az isteni lényegtől különböző isteni energiákban részesedhet. A Katolikus Egyház viszont dogmaként mondja ki XII<a href="https://hu.wikipedia.org/wiki/XII._Benedek_pápa">.</a> Benedek pápa (1285-1342) ünnepélyes tanításának a szavaival (Benedictus Deus konstitúció), hogy az „üdvözült lelkek látják az isteni valóságot intuitív és szemtől-szembe való látással, úgy hogy semmiféle teremtmény nem lép közbe mint a látás tárgya, hanem az isteni valóság közvetlenül feltárja magát az üdvözültek lelke előtt, leplezetlenül, tisztán és nyilván” (Schütz Antal: Dogmatika II 537. o.). Isten boldogító látásában Isten megismerése alapjában tér el minden más megismeréstől. Megismerésünkben ugyanis soha sem közvetlenül érjük el a megismerendő tárgyat, mi magunk nem válunk a tárggyá, de még csak nem is hasonulunk a tárgyhoz. Amikor megismerünk egy almát, nem leszünk almává sőt almaszerűvé sem, hasonlóságról is csak a megismerésünkben lévő alma fogalmával kapcsolatban beszélhetünk, ez tartalmaz az almával való valamilyen hasonlóságot. Megismerésünk tehát mindig közvetett megismerés, érzékszervi adatok, sőt maguk az ismeretünkben kialakult fogalmak is utalnak a megismerendő tárgyra. Emiatt a távolság, közvetítettség miatt nem olvadunk bele a megismert tárgyba, nem leszünk azonosak vele, hanem csak egy tulajdonságunk, a tárgyra vonatkozó ismeret válik a tárgyhoz hasonlóvá. Ha azonban Istent közvetlenül, közvetítés nélkül ismerjük meg, hogyan lehetséges az, hogy nem válunk istenné? Az ortodox teológia erre a kérdésre nem tudott válaszolni és ezért volt kénytelen megkülönböztetni a teremtmény számára megismerhetetlen isteni lényeget azoktól az isteni energiáktól, amelyekben részesedve a teremtmény istenivé, de nem istenné válik (theószisz). Szent Tamás részletesen foglalkozik az isteni lényeg közvetlen megismerésének az elvi lehetőségével  (Summa Contra Gentiles III. 51. fejezete és az ezt közvetlenül megelőző és követő fejezetek). Kimutatja, hogy nincs abban ellentmondás, hogy az értelmes teremtmény magának Istennek saját magára vonatkozó megismerésében korlátozott módon részesedik, anélkül, hogy ez által istenné válna. Egyik következő bejegyzésünk részletesebben fog ezzel a témával foglalkozni, most csak megjegyezzük, hogy a boldogító istenlátás, a Szentháromság életében való részesedés lehetősége adott (és a kinyilatkoztatás alapján ez tény), anélkül, hogy istenné válnánk. Ez a részesedés azonban nem általunk elérhető részesedés, ehhez Istennek föl kell emelnie, olyan változást kell létrehoznia bennünk, amely által annyira válunk Istenhez hasonlóvá, hogy részesedhetünk belső életében. Ennek a változásnak az eredménye a fölemeltség, a hasonlóság állapota, amely nem közvetítő eszköze Isten látásának, hanem a feltétele. Ezt a teremtett hasonlóságot nevezik a dicsőség fényének (lumen gloriae), amelyben Istent közvetlenül látják az üdvözültek. A „fény” szót tehát nem a közvetítő közeg értelmében használjuk, hanem úgy, ahogyan például azt mondjuk, hogy Isten létezése felismerhető a természetes értelem fényénél. A „dicsőség fénye” kifejezés megismerésünk teljesen új elvére utal. Ez Isten természetfölötti, de teremtett kegyelme, amelynek az a célja, hogy képesek legyünk a teremtetlen kegyelemnek, magának a szentháromságos Istennek részesedés szerinti befogadására. Tulajdonítás alapján a Szeretet Lelkét, a Szentlelket nevezik teremtetlen kegyelemnek, ajándéknak.</p>
<p style="text-align: justify;">Amint már említettük, a megigazultság, a megszentelő kegyelem állapota a boldogító istenlátás előzménye. Az üdvözültekben jelen vannak az isteni személyek és ezen jelenlét befogadása föltételeként jelen van a teremtett kegyelem, a dicsőség fénye is. A megszentelő kegyelem állapota még csak a természetfölötti cél felé haladás állapota. Hogy természetfölötti célunk felé haladhassunk, hogy Istent természetfölötti módon megismerhessük, szerethessük és ennek megfelelően éljünk, Isten teremtett segítségére, kegyelmére van szükségünk. A megszentelő kegyelemben Isten olyan változást hoz létre bennünk, hogy az ezt követő állapot felemel arra a szintre, amely szinten már képesek vagyunk arra, hogy a szentháromságos Istent mint természetfölötti célunkat megismerjük, szeressük és ennek megfelelően éljünk. A megszentelő kegyelem tehát párhuzamba állítható a dicsőség fényével. Kérdés, hogy Isten, a Szentháromság színről-színre való látása közvetlenségének megfelel-e valami a megszentelő kegyelem állapotában. Nyilvánvaló, hogy itt nem beszélhetünk teljes közvetlenségről, hiszen az egyetlen Istent például a hitvallások több mondatával valljuk meg, hittétel sem csak egyetlen van, a hit titkait pedig emberi fogalmak segítségével közelítjük meg. Azonban már a megszentelő kegyelem állapotában is lehet beszélni valamilyen, jóllehet nem teljes közvetlenségről, közelebbi jelenlétről, Isten, a szentháromsági személyek bennünk lakásáról. Erről lesz szó a következő bejegyzésben.</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-3141-1">A szentháromsági személyek szubszisztenciák, ami megfelel a görög <em>hüposztaszisz</em> szónak. <a href="https://www.matthaios.hu/feed/?paged=8#return-note-3141-1">&#8617;</a></li></ol></div></div>
    </div>
    
    <div class="article">
        <div class="title">A Szentháromság megigazultakban való lakása. 3. rész</div>
        <div class="categories">szentháromságtan</div>
        <div class="summary">Amint ezt már az előzőekben említettük, Aquinói Szent Tamás a szentháromsági személyek megigazult lélekben való jelenlétéről azt mondja, hogy ez a megismert jelenléte a megismerőben és a szeretett jelenléte a szeretőben (ST I q. 43 a. 3). Tulajdonképpen bármilyen megismerésben &#8230; <a href="https://www.matthaios.hu/a-szentharomsag-megigazultakban-valo-lakasa-3-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Amint ezt már az előzőekben említettük, Aquinói Szent Tamás a szentháromsági személyek megigazult lélekben való jelenlétéről azt mondja, hogy ez a megismert jelenléte a megismerőben és a szeretett jelenléte a szeretőben (ST I q. 43 a. 3). Tulajdonképpen bármilyen megismerésben beszélhetünk a megismert jelenlétéről a megismerőben, hiszen az ismeretben a megismert valamilyen értelemben jelen van. Hasonlóan a szeretett is jelen van a szeretőben, mint a vonzódás kiváltója. A szülők és gyermekeik, még ha fizikailag távol is vannak egymástól, jelen vannak egymás ismeretében és szeretetében. A szentháromsági személyek jelenlétében azonban ennél többről van szó. Erre utal az is, amint már ezt említettük, hogy az értelmes lélek Szent Tamás szerint csak akkor tekinthető a Szentháromság képmásának, ha a lélek Istent a megszentelő kegyelemben vagy az örök üdvösség dicsőségében ismeri meg és szereti.</p>
<p style="text-align: justify;">A képmásság alapja a nyugati teológia szerint az, hogy a Fiú az Atyától az értelmi megismerés módján születik, a Szentlélek pedig az Atyától és a Fiútól az akaratban a megismert iránt ébredő szeretet módjára származik. Az Istent természetfeletti módon megismerő ember Istenhez való vonatkozása hasonlít a Fiú Atyához való vonatkozásához, a fiúsághoz. Az ismeret alapján szeretetre gyulladó ember Istenhez vonatkozása pedig hasonlít a Szentlélek Atyához és Fiúhoz való vonatkozásához, a származottsághoz, a leheltséghez. Minthogy Istenben ezek a vonatkozások maguk a szentháromsági személyek, az Istent a kegyelemben vagy a dicsőségben  megismerő hasonlít a Fiúhoz, az Istent szerető pedig a Szentlélekhez. Ennek a hasonlóságnak a mélységét mutatja, hogy a megszentelő kegyelem és a dicsőség állapotában az ember a Fiúval és a Szentlélekkel egy olyan új, valóságos (ontológiai) vonatkozásba kerül,  amelynek a szentháromsági (belső) küldések (missiones) az alapjai. (A szentháromsági küldésekről a következő bejegyzésben lesz szó.) A még a földön zarándokoló és a már célját elért megigazult lelkébe az Atya küldi a Fiút, az Atya és a Fiú pedig a Szentlelket. Az eredet nélküli Atya nem küldhető, viszont ő is személyként van jelen az öt kinyilatkoztató küldöttekkel együtt, mert ahol Fiú van, ott van az őt szülő Atya is, és ahol a Szentlélek van, ott van az őt lehelő Atya és a Fiú is. A szentháromsági személyek jelenléte lényegesen eltér szeretteink ismeretünkben és szeretetünkben lévő jelenlététől. Az utóbbi jelenlét megismerésünk, szeretetünk eredménye. A szentháromsági személyek jelenléte azonban, jóllehet ez a megszentelő kegyelemben megismerésünkkel és szeretetünkkel együtt jár, mégsem cselekedeteink által kiváltott jelenlét, mert ezek alapja a Fiú és a Szentlélek esetében a szentháromsági küldés, az Atya esetében pedig a személyek egymástól különböző, de egymástól elválaszthatatlan jelenléte. (Az Ige lélekben való jelenléte nem a megtestesülésben felvett embersége szerinti jelenlét, ez a jelenlét istensége szerinti jelenlét.)  Tehát a lélekben a teremtetlen kegyelem ajándékszerű jelenlétéről van szó, amely (logikailag, ha nem is idő szerint) megelőzi a megigazult Isten felé törekvését, megismerését és szeretetét és ezzel együtt jár. A megigazult ember nem tud úgy Istenre gondolni a szeretetben, hogy lelkében ne lennének jelen a szentháromsági személyek.</p>
<p style="text-align: justify;">Ennek a megismerés és szeretet szerinti jelenlétnek a megvilágításában segíthet, ha Isten megismerését és szeretetét két teológiai erény, a hit és a szeretet szempontjából nézzük. Isten természetfölötti megismerése és szeretete ezekből a készségekből fakadó cselekedetek által valósul meg. A megszentelő kegyelem természetünket felemeli a természetfölötti hivatásunknak megfelelő szintre. A megszentelő kegyelemmel együtt két szellemi képességünkben, értelmünkben és akaratunkban olyan készségek jönnek létre, amely készségek Isten természetfölötti megismerésének és szeretetének a készségei. Ezek a készségek a hit és a szeretet teológiai (isteni) erényei. (A remény teológiai erénye a megszentelő kegyelem állapotát köti össze a dicsőség állapotával. A remény a dicsőség elérésének a reménye. A remény az akarat készsége.) A természetes és természetfölötti készségeknek az a tárgya, ami felé a készségek irányulnak. A hit, remény és szeretet erényeinek formális értelemben vett tárgya Isten, a Szentháromság. A tárgy megjelölésével kapcsolatban  a skolasztikus teológia beszél anyagi értelemben vett tárgyról (objectum materiale) és a formális értelemben vett tárgyról (objectum formale). A skolasztikus terminológiában az „anyagi” és „formai”  jelzők sokszor úgy viszonylanak egymáshoz, amint valami nem teljesen meghatározott viszonyul a jobban meghatározotthoz. A megismerés tárgyát nézhetjük abból a szempontból, hogy mit ismerünk meg, hogy mi megismerésünk tartalma. Ekkor beszélhetünk az anyagi értelemben vett tárgyról. A formai értelemben vett tárgy viszont arra utal, hogyan ismertük meg azt, amit megismertünk és főleg arra, hogy mi által fogadjuk el a megismerteket igaznak. Így előfordulhat az, hogy két megközelítés, két tudomány esetében az anyagi értelemben vett tárgy, a tárgyra vonatkozó kijelentések azonosak, de a formai értelemben vett tárgy különböző. A geometriai tételekkel kapcsolatban beszélhetünk olyan ismeretről, amelynek tárgyai a geometria tételei, de ezek ismeretét valaki a tételek „bemagolása” által szerezte meg, a bizonyítások tanulmányozása, elsajátítása nélkül (talán ez is elég a ketteshez). Egy másik ismeretben ezek a tételek mint bizonyítások következményei jelennek meg. Mindkét ismeretben az anyagi értelemben vett tárgy ugyanaz, a formai értelemben vett tárgyak azonban különbözőek. Az első esetben a formai értelemben vett tárgy lehet például az, hogy a geometria könyvben a tételek vastag betűkkel vannak nyomtatva. A második esetben a formai értelemben vett tárgy a tételek mint bizonyítások következményei. A bemagolt tételek esetében a formai szempont szerint az igazságról csak olyan értelemben lehet beszélni, hogy igaz az, hogy a tétel vastag betűkkel van szedve, de ennek semmi köze a tétel tartalmi igazságához. Vagy ha mégis kissé „emelkedettebb” értelemben akarunk beszélni az igazságról, akkor azt mondhatjuk, hogy föltételezzük a tankönyvről, hogy tételként csak tényleg bebizonyított tételeket közöl. A második esetben a tételek tartalmának igazságáról való meggyőződést a formai szempont által kijelölt közeg, a bizonyítások közvetítik. A hit tételei, a hit titkairól szóló kijelentések esetén is beszélhetünk anyagi értelemben vett tárgyról. A hit tételei lehetnek tárgyai például a vallástörténetnek, valamilyen általános vallástudománynak. Jóllehet anyagi értelemben a hit tárgya ugyanaz lehet mint a vallástudományé, a formai szempontból vett tárgyak gyökeresen különböznek. Formai szempontból nézve a hit tételei az Isten által kinyilatkoztatott tételek. A nem hívő vallástudós is beszélhet ugyan kinyilatkoztatásról, de ezt nem tekinti valóságnak, ezért számára ez valóságos formai szempontként nem jöhet szóba. A hit tételeit a kinyilatkoztató Isten tekintélye miatt fogadjuk el igaznak, mert Isten maga az igazság.</p>
<p style="text-align: justify;">A hit ismeretei közvetített ismeretek, ezek a Szentíráson, a szenthagyományon, az Egyház tanítóhivatalán keresztül jutnak el hozzánk. Az ismeretek igazáról való meggyőződés viszont nem ezen a közvetítésen keresztül jut el hozzánk. Ezért a fenti források megjelölése teljes formai értelemben vett tárgyként nem elégséges. A hit tételeit nem azért tekintjük igaznak, mert ezek a Szentírásban vagy a szenthagyományban megtalálhatóak vagy mert az Egyház ezeket tanítja. Azt mondhatjuk tehát, hogy a közvetítők önmagukban nem szolgáltatják a formai értelemben vett tárgyat úgy, hogy ezek magának az ismeretnek a valósággal való összhangját, az ismeret igazságát is közvetítik és így az értelmet arra kényszerítik, hogy ez a hit tételeinek igazságát értelmi belátás alapján elfogadja. Egy geometriai bizonyítással vagy egy kísérleti igazolással szemben az értelem nem szabad, mert a bizonyítékok súlya alatt meg kell hajolnia. A hitben azonban ezzel nem találkozunk, a hitben az értelem nem önmagában, az értelmi belátás által meghajolva fogadja el a hit titkait igaznak. Az akarat szabad döntése készteti az értelmet arra, hogy a hit titkait igazságként elfogadja. Ez azonban mégsem önkényes döntés, hanem annak az elfogadása, hogy a hit ismereteinek az teljes formai értelemben vett tárgya az Isten, az Első Igazság (ST II/II q. 1. a. 2). A külső források, a Szentírás, a szenthagyomány, a tanítóhivatal a kötelező tartalmat közvetítik, de ezen tartalom igazságkénti elfogadása belső döntés, az akarat személyes döntésének a következménye. Ez a döntés azonban mégsem magányos döntés, hanem a szentháromsági személyek jelenlétében történő döntés.</p>
<p style="text-align: justify;">A történelemben Isten a megtestesült Igében nyilatkoztatta ki magát véglegesen, ő a kinyilatkoztatás teljessége. A hit kinyilatkoztatott kijelentései a megigazult lélekben az igazság pecsétjét akkor nyerik el, amikor az Atya a történelemben hozzánk küldött Fiát elküldi a kinyilatkoztatást befogadó lélekbe. A Fiú küldése azonban együtt történik a Szentlélek Atya és Fiú általi küldésével. Azt is mondhatjuk, hogy Isten akkor teszi kinyilatkoztatást a megigazult lélekben hatékonnyá és teljessé, amikor a lélekhez elküldi az Igét és a Szentlelket. Ez a teljesség nem a tartalomra vonatkozik, hiszen a tartalmat végső soron az Egyház közvetíti számunkra, a tartalom igazságát azonban a megigazult a benne lakó szentháromsági személyek jelenlétében fogadja el Isten kinyilatkoztatott igazságának. Minthogy a hit igazságaival kapcsolatban hiányzik a természetes értelmi belátás, az akarat szabad beleegyezése kell az igazság elfogadásához. Az akarat elutasíthatja az igazságot közvetlenül a hit elleni bűnök által és közvetve bármely halálos bűn által, amelyek összeférhetetlenek a szeretettel. Ahogyan a Fiú és a Szentlélek lélekbe küldése különböző, de mindig együtt járnak, úgy a hit megismerése és a szeretet is együtt járnak. Ezért a halálos bűn után ugyan nem tűnik el teljesen a hit (és a remény), de ez elszakad attól a szeretettől, amelyet Szent Tamás a hit formájának nevez (ST II/II q. 4 a. 3). A halálos bűn után megmaradó hit élettelen, halott hit, de ez a hit is lehetőség a megtérésre.</p>
<p style="text-align: justify;">A szeretet ugyanis elszakíthatatlan Isten megismerésétől, nem lehet Isten olyan igazi megismeréséről beszélni, amely nem indít szeretetre. Az Atyától és a Fiútól a szeretet módján származó Szentlélek másik neve a Szeretet. A hit megismerését követő szeretet a Szentlélek jelenlétében ébredő szeretet. A teremtett megszentelő kegyelem ajándékozását a Szentléleknek, a Szeretetnek, az „első ajándéknak” tulajdonítjuk. Azt is mondhatjuk, hogy a teremtett megszentelő kegyelem állapotában nem lehet úgy Istenre gondolni, Istent szeretni, hogy ez a gondolat és szeretet lelkünkben ne a teremtetlen kegyelem, a szentháromsági személyek jelenlétében történjék, akikre irányul a gondolat és a szeretet. Ez a jelenlét nem közvetlenül látható, de Szent Tamás szerint mégis megtapasztalható jelenlét. Magáról a megtapasztalásról azonban Szent Tamás nem beszél nagyobb részletességgel. Titkárának és mindenesének, Reginald testvérnek élete vége felé közeledve csak annyit mondott, hogy amit megtapasztalt, ahhoz képest csak „szalma”, amit eddig írt. Talán a teológiának, a hit értelmi feldolgozásának a területe itt egyszerre ér véget és nyílik ki.</p>
<p style="text-align: justify;">A következő bejegyzésben részletesebben foglalkozunk a szentháromsági küldésekkel, a külső és belső küldések viszonyával.</p></div>
    </div>
    
    <div class="article">
        <div class="title">A Szentháromság megigazultakban való lakása. 4. rész</div>
        <div class="categories">szentháromságtan</div>
        <div class="summary">A megszentelő kegyelem állapotában lévő lélekben a Fiú és a Szentlélek a szentháromsági küldések által van jelen. (A szentháromsági küldésekről már egy régebbi bejegyzésben is volt szó.)  A szentháromsági tulajdonításokban emberi fogalmaink által próbáljuk megközelíteni azt a titkot, amely szerint &#8230; <a href="https://www.matthaios.hu/a-szentharomsag-megigazultakban-valo-lakasa-4-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A megszentelő kegyelem állapotában lévő lélekben a Fiú és a Szentlélek a szentháromsági küldések által van jelen. (A szentháromsági küldésekről már egy <a href="https://www.matthaios.hu/a-szentharomsagi-kuldesek/">régebbi bejegyzésben</a> is volt szó.)  A szentháromsági tulajdonításokban emberi fogalmaink által próbáljuk megközelíteni azt a titkot, amely szerint a Szentháromság külső cselekedeteinek egyetlen ható oka van, és így az egyes személyek nem külön-külön okként vannak jelen a cselekedetben, de mégis a saját személyes tulajdonságaiknak megfelelően. A szentháromsági küldésekben az okság egysége továbbra is megmarad, de itt már az egyes személyek személyes, többi személytől megkülönböztethető jelenlétéről van szó. „Amikor elérkezett az idők teljessége, Isten elküldte Fiát, aki asszonytól született” (Gal 4, 4). Megkülönböztetünk külső küldéseket, amikor maga a küldés látható, tapasztalható  a Názáreti Jézusban  vagy pedig a küldést látható jelek kísérik, mint a Szentlélek pünkösdi eljövetelét. Témánk szempontjából először a belső küldésekről lesz szó, ezután pedig ezek és a külső küldések viszonyáról.</p>
<p style="text-align: justify;">Aquinói Szent Tamás Summa-jában a Szentháromságról szóló utolsó kérdésben (ST I q. 43) foglalkozik a küldésekkel. A küldés maga a küldőtől indul el, aki mintegy elve, princípiuma a küldésnek. A király csatába küldi a seregét, a háziorvos szakorvoshoz küldi a beteget. A teremtett világban az, akit elküldenek, a küldés következtében helyét megváltoztatva eljut a küldés címzettjéhez, ott lesz jelen. A szentháromsági küldésekben a küldés elve a szentháromsági eredés (szülés és lehelés). A szentháromsági küldések nem jelentik Istenben egy új struktúra megjelenését. Szent Tamás tömören fejezi ki ezt, amikor a küldést mintegy eredésnek tekintve az eredés kettősségéről ír (ST I q. 43, a. 2, ad 3): „Beszélhetünk örök és időbeli eredésről. Ez a kettősség azonban nem az eredés kiinduló pontjához [principium] való viszony kettőssége, a kettősség az eredés végpontjában [terminus] van, amely lehet örök és időbeli”. Így a Fiú az Atyától való születés örök végpontja, a küldések által a világban és a megigazult lélekben való jelenléte pedig időbeli végpont. A küldésekben a kiindulópontot tekintve tehát nincs szó új eredésről, új vonatkozásról, de a végpontot tekintve már meg lehet különböztetni a belső eredést a küldéstől. Az eredések örök végpontjai a teremtett világban új vonatkozásban, új módon lesznek jelen, és ez jelenti a küldés végpontját.</p>
<p style="text-align: justify;">Isten és a teremtmény közti vonatkozásokat általában jellemzi az a  <a href="https://www.matthaios.hu/isten-es-a-teremtes/">heterogenitás</a>, amely abból adódik, hogy míg a teremtmény Istenhez vonatkozása a teremtményben valóságos változás (illetve a teremtés) alapján létrejött valóságos vonatkozás, addig a változatlan Istenben nem létezik valóságosan a teremtmények felé irányuló vonatkozás. Istennek a teremtéshez és a teremtett világban véghezvitt cselekedeteihez nem kell megváltoznia, nem kell kilépnie önmagából és így nem történik benne semmi olyan, amely a tőle különböző teremtményekkel szemben valóságos vonatkozás alapja lehetne. Ezért lehetséges az, hogy az egyetlen teremtői tett, amely Isten egyszerűsége miatt azonos magával Istennel, a hatását tekintve oka a világban lévő sokaságnak anélkül, hogy ez által az isteni lényegben valamilyen sokaság lenne. Ezért a küldések sem visznek a szentháromsági vonatkozásokba időbeli viszonyokat, változásokat. Így például a Fiú küldése által nem távolodik el az Atyától, semmilyen változásnak nem lesz az alanya, a változás a küldést befogadóban történik.</p>
<p style="text-align: justify;">Ha filozófiai fogalmakkal akarjuk tehát a lélekben való jelenlétet leírni, akkor a <a href="https://www.matthaios.hu/isten-es-a-teremtes/">vonatkozás</a> fogalmát használhatjuk. A vonatkozás az a kategória, amely igen alkalmas arra, hogy az analógiában a teremtett világon felülemelkedjünk vagy pedig Isten és a teremtmény viszonyát leírjuk. Míg a többi kategóriák a teremtett szubsztanciára vagy pedig a szubsztanciát saját magában jellemző tulajdonságaira vonatkoznak, a vonatkozás mint kategória könnyebben kiemelhető ebből a körből, mert ez a szubsztanciát nem önmagában, hanem máshoz viszonyítva, másokhoz való létében írja le. (Ezért alkalmazható a vonatkozás a szentháromsági személyek leírására, akiknek személyes léte teljesen a másik személyek felé irányított lét.) A szentháromsági személyek jelenléte a jelenlétet befogadó valóságos vonatkozása a jelenlévő személyhez. Ez a vonatkozás azonban heterogén vonatkozás abban az értelemben, hogy az „inverz” vagy „reciprok” vonatkozása nem valós (hanem csak értelmünkben lévő) vonatkozás, azaz a szentháromsági személy részéről nincsen valóságos vonatkozás a befogadó irányába. A jelenlét éppen az említett heterogenitás miatt bensőséges jelenlét, mert így valóban az isteni személy van jelen a lélekben, nem pedig csak a róla szóló véges ismeret. Így a Fiú a lélek szeretetre indító megismerésében jelen van, de nem csak ismeretként, hanem személyesen. (A Fiú a világban embersége szerint homogén vonatkozásokban van jelen. A belső küldés alapján az a Fiú, aki megtestesült és meghalt értünk, jelen van, de ez a jelenlét nem embersége, hanem istensége szerinti jelenlét.)</p>
<p style="text-align: justify;">A szentháromsági személyek jelenléte tehát személyes jelenlét, azaz a szentháromsági személyek sajátosságaiknak megfelelően vannak jelen. A Fiú és a Szentlélek így küldöttként vannak jelen, a születésnek és a származásnak megfelelően. Az eredet nélküli Atya személyes jelenlétével kapcsolatban azonban nem beszélhetünk küldésről, ő mint küldő van jelen, mert, ellentétben a teremtett világban lévő küldésekkel, az isteni személyek a küldés által sem távolodnak el a küldőtől, tehát ahol a küldött jelen van, jelen van a küldő is.</p>
<p style="text-align: justify;">A külső küldések tulajdonképpen a belső küldések miatt történnek. Az emberi megismerés feltétele az érzékelés és az ember élete a társadalomban, a történelemben játszódik le, ezért a belső és a külső küldések együttese által valósul meg az ember üdvössége. Jelen állapotunkban a belső küldések értelmünk által közvetlenül nem felfoghatóak, a hit homályának állapotában hiányzik ehhez a szellemi látásnak az a képessége, amelyet az üdvözültek a dicsőség fényében kapnak meg. A jelenlétről tudunk, de ennek megtapasztalása nem annyira az értelmünk által történik, hanem elsősorban a szeretetben. Ennek oka az, hogy míg értelmünk a hit tartalmainak <a href="https://www.matthaios.hu/a-szentharomsag-megigazultakban-valo-lakasa-3-resz/">előző bejegyzésben</a> említett közvetett megismerése miatt csak homályosan, tükörben, töredékesen képes megismerni (1 Kor 13, 12), addig a szeretet teológiai erényében Istent már jelen életünkben közvetlenül érjük el. Szent Tamás szerint a megismerés rendjében Istenhez (a természetes rendben) közvetve, a teremtményeken mint okozatokon keresztül és az emberi fogalmak analóg használatával jutunk el (ST II/II q. 27, a. 4). (A fogalmak analóg használata még a természetfölötti hitet is jellemzi.) Az akarat ellenben a szeretetben közvetlenül a szeretett felé irányul. A megismerés szempontjából a szeretet az a végpont, ahol a megismerés befejeződik és kezdődik maga a szeretet. Míg az értelem közvetítés által jut el Istenig, addig a szeretet fordított irányban működik, ez éppen az Isten iránti szeretetből árad ki a teremtményekre.</p>
<p style="text-align: justify;">A megigazult a benne lakó szentháromsági személyekről a hit ismeretei által tud. Ezért ezek az ismeretek nélkülözhetetlenek, és téves misztika lenne az a törekvés, amely ezek mellőzésével, közvetlenül a lélekben lakó személyek felé törekedne, hiszen a személyek jelenléte éppen  Istennek a hit általi megismerésével és az ebből a megismerésből elinduló szeretettel jár együtt. Isten viszonzásra felszólító szeretete számunkra, emberek számára a legfelismerhetőbb módon a történelemben hozzánk küldött Jézus Krisztusban, az értünk megtestesült és értünk szenvedést és halált vállaló Igében mutatkozott meg. A személyi egység következtében az isteni és emberi minden emberi teremtménynél tökéletesebb egységben van meg benne. „Mindannyian az ő teljességéből részesültünk, kegyelmet kegyelemre halmozva” (Jn 1, 16). Ő érdemelte ki számunkra a kegyelmet és az üdvösséget megváltó tetteinek és áldozatának végtelen értéke által. Számunkra ez a kegyelem és az üdvösség ajándék, amelyet az Atya és a Fiú által küldött Szentlélekben, az első ajándékban kapunk meg. A Szentlélek látható küldései a Szentlélek láthatatlan működésére látható jelek által utalnak. A Szentlélek Jézus megkeresztelkedésekor galamb képében lebegett felette, utalva Jézus Krisztusban való különleges jelenlétére, amely az Igével való személyes egység következménye. Pünkösdkor a szél zúgása és a lángnyelvek a Szentlélek Egyházba, Krisztus titokzatos testébe küldésére utalnak. A teremtett kegyelmet, amely éppen a teremtetlen kegyelem, a Szentháromság befogadására irányul, az Egyház szentségei közvetítik számunkra.</p></div>
    </div>
    
    <div class="article">
        <div class="title">Isten színről színre látása. 1. rész</div>
        <div class="categories">kegyelemtan</div>
        <div class="summary">Az ember életének a végső értelme, a célja Isten. Az értelmes teremtmények (angyalok, emberek) létezése Isten közvetlen teremtő tevékenységének az eredménye. Isten az ember fogantatásakor a test formájaként létrehozza azt a halhatatlan lelket, amely nem anyagi létező, de mégis az &#8230; <a href="https://www.matthaios.hu/isten-szinrol-szinre-latasa-1-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az ember életének a végső értelme, a célja Isten. Az értelmes teremtmények (angyalok, emberek) létezése Isten közvetlen teremtő tevékenységének az eredménye. Isten az ember fogantatásakor a test formájaként létrehozza azt a halhatatlan lelket, amely nem anyagi létező, de mégis az anyagot megformáló lélekként lesz az ember lelke. Az Isten szellemi életét hasonmásként tükröző lélek létezésének első pillanatától kezdve elindul azon az úton, amelynek a célja maga az Isten, amely út Istenhez érkezik meg. Ezen az úton az ember szellemi képességeit értelmét és akaratát testében használja, megismerésének természetének megfelelő, <em>connaturalis</em> tárgya az érzékelésen keresztül föltárulkozó, anyagban lévő megismerhető, <em>intelligibile. </em>Már a megismerésnek ez a természetes útja is Istenhez vezet, mert az ember felismeri, hogy mindaz, amit megismer, önmagában és összességében is nem teljesen érthető, nem teljesen értelmes. Az értelemnek a teljes érthetőség, megértés felé való törekvése (amely minden értelmi tevékenységnek, így a tudományos tevékenységnek is az alapja) végül elvezet ahhoz, hogy az általunk megismert dolgokat teremtményeknek kell tekintenünk, amelyek létezése Teremtő nélkül érthetetlen. (A Teremtő létezésének állítása sem teszi a dolgokat számunkra teljesen átláthatóvá, megérthetővé, de ezzel eltűnik a dolgok megértésének legalapvetőbb hiánya.)</p>
<p style="text-align: justify;">Isten azonban egy másik, ezzel párhuzamos, de ennél hatékonyabb és messzebbre vezető utat ajánlott fel az embernek, ennek az útnak a végén Isten már nemcsak teremtmények megismerése által felfedezett létezőként van, hanem mint ezek közvetítése nélkül, közvetlenül, színről színre feltárulkozó valaki. A megismerésnek ezt az új módját a „látás” szóval jelölik, és minthogy ebben a látásban a teljes Jóságot látják, akinek a birtoklása egyedül képes az embernek a teljes boldogságot, örömet adni, ezt a látást Isten boldogító látásának (visio Dei beatifica) nevezik. A „látás” szót itt tulajdonképpen analóg értelemben használjuk, a szó gyakran használt jelentésében a biológiai szemmel való látásra utal. Ennek a látásnak a közvetlensége (most nem foglalkozunk a látással kapcsolatban a fizikai, biológiai jelenségek összetettségével) szemben áll azzal, amikor valamiről csak hallomásból, elbeszélések által tudunk, vagy csak jeleket látunk, de magát a dolgot nem (skolasztikában gyakran használt példa: látjuk a füstöt, de a tüzet nem).</p>
<p style="text-align: justify;">Isten színről színre látásáról a skolasztikus teológia azt is mondja, hogy ez Isten lényegének a látása. A lényeg (essentia, quidditas) az a dologban, ami azzá teszi, ami. A lényeg egyszerre jelent „pozitív” tartalmat és „negatív” korlátot. A tartalom utal arra, ami a dolog, de a lényeg egyben kijelöli a dolog határait is. A dolog nem minden, hanem csak az, ami. (Több régi bejegyzésben is szó volt a lényeg fogalmáról, például <a href="https://www.matthaios.hu/a-letezes-analogiaja-lenyeg-es-letezes/">itt</a>.) A tomista filozófia szerint a dolog lényege nem azonos a létezésével. Az, ami a dolog, nem vonja maga után szükségképpen azt is, hogy a dolognak léteznie kell. Így maga a létező dolog lényegének és létezésének az egysége, de ebben az egységben a lényeg és létezése valóságosan különböznek egymástól, jóllehet fizikailag nem választhatóak szét. A teremtetlen és a teremtett közötti különbség éppen az, hogy a teremtetlen szubsztanciában, Istenben nincs meg ez a különbség, ez a kettősség. A lényeg fogalmát analóg értelemben alkalmazhatjuk Istenre, ennek a lényegnek azonban csak „pozitív” jelentése van, az ő esetében nincs különbség a lényeg és a létezés között. Az ő létezése nem lényeg által korlátozott létezés, lényege maga a korlátlan lét, ő <em>ipsum esse subsistens</em>. Arra kérdésre, hogy mi vagy inkább ki Isten, Mózes magától Istentől kapta meg a választ: „Én vagyok az, ‘Aki vagyok’”(Kiv 3, 14). A lényeg és létezés azonossága utal Isten <a href="https://www.matthaios.hu/isten-egyszerusege/">egyszerűségére</a>.</p>
<p style="text-align: justify;">Tulajdonképpen a teremtett dolgok lényegét sem közvetlen látás által ismerjük fel. Szemünk csak színek, árnyalatok látására képes, de a lényeget nem látjuk. A teremtett dolgok lényegének megismerése érzékszerveink és értelmünk együttes munkájának az eredménye. Értelmünk az érzékszervi adatokból kivonja, absztrahálja azt, amit lényegnek mondunk. Ez a lényeg ismeretként értelmünkben van, de a valóságos, tőlünk független létezésben ez a dolognak megismerhető „alkotórésze”, amelyet értelmünk az absztrakció által képes megismerni. Az érzékszerveink ugyan érzéketlenek a lényeggel kapcsolatban, de az a fizikai hatás, amelyet a dolgok gyakorolnak rájuk, a dolgok lényegéből fakadó közvetlen hatás. Ezeken a hatásokon keresztül szellemi értelmünk eljut a lényegig, amelynek megismerése azonban nem egyszerű folyamat, nem látásszerű, mert hosszú ideig tartó, esetleg tévedésekkel is terhelt folyamatról van szó.</p>
<p style="text-align: justify;">Isten természetes megismerésében azonban nem beszélhetünk olyan hatásokról, amelyek közvetlenül Istentől érnének bennünket. Istennel kapcsolatban értelmünknek nem rendelkezik olyan absztrakciós képességgel, amely a teremtmények megtapasztalásából való kivonás, absztrahálás útján juthatna el Istenhez. Ennek az az oka, hogy míg a teremtmény létezésének egységében ott van a lényege, addig Isten nem a teremtmény létezésének egységében van jelen, hanem csak ettől végtelenül különböző okként. Ezért Isten lényege elérhetetlen megismerésünk (és minden teremtményi megismerés) számára, értelmünk feléje csak az okozatból az ok felé vezető kapcsolat nyomán haladhat. Így felismerjük, hogy Isten létezik, sőt az okból az ok felé haladva még ezenkívül is szerezhetünk róla ismereteket. Ezek az ismeretek azonban nem a lényeg közvetlen megismeréséből származnak, hanem csak az ok és az okozat közti hasonlóságra (<a href="https://www.matthaios.hu/az-istenrol-valo-beszed-a-harmas-ut/">analógia</a>) építő ismeretek.</p>
<p style="text-align: justify;">Isten közvetlen lényegi ismerete tehát számunkra elérhetetlen, ehhez a természetünkkel együtt adott megismerés képessége elégtelen. A Szentírás azonban több helyen is beszél Istennek egy olyan jövőbeli ismeretéről, amely közvetlen, színről színre való ismeret, de ez mostani állapotunkban elérhetetlen. Egy ilyen hely: „Most ugyanis tükör által, homályosan látunk, akkor pedig majd színről színre. Most töredékes az ismeretem, akkor pedig úgy fogok ismerni, mint ahogy én is ismert vagyok” (1 Kor 13, 12). A Katolikus Egyház dogmaként mondja ki XII<a href="https://hu.wikipedia.org/wiki/XII._Benedek_p%C3%A1pa">.</a> Benedek pápa (1285-1342) ünnepélyes tanításának a szavaival (<em>Benedictus Deus</em> konstitúció), hogy az üdvözültek „látják az isteni lényeget, intuitív látással, és színről színre, minden teremtmény közvetítése nélkül, amennyiben nem az mutatkozik látott tárgyként, hanem az isteni lényeg közvetlenül mutatja önmagát nekik, lepel nélkül, világosan és kitárva” (DH 1000). Ezt a dogmát nem fogadja el az ortodox teológia, amely szerint az isteni lényeg teremtmény számára megközelíthetetlen, csak az ettől különböző, teremtetlen isteni energiákban részesedhetünk.</p>
<p style="text-align: justify;">Az ortodoxia kételyei bizonyos mértékig érthetőek, mert a dogma állítása merész. Az értelem az ember befogadó jellegű képessége, a megismert valamilyen értelemben ismeretként jelen van az emberben. Megismerésünk megszokott keretei között az ismeret és a megismert tárgy között távolság van, ismeretünk csak hasonlít a tárgyhoz, utal a tárgyra. Isten közvetlen látásában azonban nem hasonlóság szerinti ismeretről van szó, ez az ismeret nem egy bizonyos távolságból utal a megismert tárgyra, ellenkező esetben ugyanis nem lehetne arról beszélni, hogy az „isteni lényeg közvetlenül mutatja meg önmagát”. De hogyan képes a véges teremtmény, az ember (és az angyal) ismeretként, látásként befogadni a végtelen Istent? Itt ugyanis nem arról van szó, hogy az ismeret közvetett, okozatok okáról való ismeret, de még csak nem is a hit emberi fogalmak által kifejezett ismerete, mert itt az ismeret és tárgya között nincs távolság. A következő bejegyzésben, Aquinói Szent Tamás nyomán Isten lényegi megismerésének, színről színre látásnak elvi lehetőségéről (azaz ellentmondástól mentességéről) lesz szó.</p>
<p style="text-align: justify;">A másik kérdés az, hogy ez az elvi lehetőség olyan lehetőség-e, hogy elég a lehetőség megvalósulásához Isten leereszkedő cselekedete, anélkül, hogy ez az emberben (angyalban) valamilyen (nyilván teremtett) változással járna. A kérdés tehát az, hogy a színről színre látáshoz képességeinknek föl kell-e emelődniük valamilyen teremtett kegyelem által, vagy pedig ehhez csak Isten leereszkedő tette szükséges. Ugyancsak katolikus dogma a Vienne-i Zsinat tanítása alapján (1311-1312, DH 895), hogy a közvetlen látást mintegy teremtett feltételként kíséri Isten teremtett ajándéka, amelyet a teológia a dicsőség fényének (lumen gloriae) nevez. Ezen a ponton ismét lényeges különbség van az általános ortodox meggyőződés és a katolikus dogma között, mert az előbbi nem fogadja el semmilyen teremtett kegyelem létezését. A katolikus hittétel szerint viszont a teremtetlen ajándék, Isten felé vezető úton szükséges a teremtett (megszentelő és segítő) kegyelem, az út végén, a megérkezéskor pedig a megszentelő kegyelem átalakul a dicsőség fényévé. Erről is lesz szó a következő bejegyzésben.</p>
<p style="text-align: justify;"></div>
    </div>
    
    <div class="article">
        <div class="title">Isten színről színre látása. 2. rész</div>
        <div class="categories">kegyelemtan</div>
        <div class="summary">A katolikus dogma szerint az üdvözültek Istent színről színre látják, minden teremtett közvetítés nélkül. Isten az egyetlen lényeg és a három, lényegtől nem, csak egymástól különböző személy egysége. Isten színről színre látása tehát egyszerre jelenti az isteni lényeg és a &#8230; <a href="https://www.matthaios.hu/isten-szinrol-szinre-latasa-2-resz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A katolikus dogma szerint az üdvözültek Istent színről színre látják, minden teremtett közvetítés nélkül. Isten az egyetlen lényeg és a három, lényegtől nem, csak egymástól különböző személy egysége. Isten színről színre látása tehát egyszerre jelenti az isteni lényeg és a csak egymástól különböző isteni személyek egyetlen megismerésben való látását.</p>
<p style="text-align: justify;">Ez a látás gyökeresen különbözik attól a megismeréstől, amelyben a teremtett világ dolgait ismerjük. Megismerésünket általában jellemzi a megismerő értelem és a tárgy kettőssége. A megismerésben tulajdonképpen valamilyen egység jön létre a megismerő értelem és a tárgy között. Ez az egység az értelem ismeretében jön létre, ez köti össze a tárgyat és az értelemmel. Maga a megismerés a tárgy megismerése, az ismeret szerepe közvetítő, az értelem az ismeret által ismeri meg a tárgyat. Az ember ismerete a tárgyból kiinduló hatások alapján alakul ki, a megismerő értelem ezen hatásoktól jut el a szellemi ismeretig. A tárgyról való ismeret hasonlít a tárgyhoz, de nem azonos vele. Az ismeret tehát a megismerő és a megismert tárgy valamilyen egységének a „gyümölcse”, ez mintegy közvetítő a megismerő és a tárgy között. Alapvető követelmény az ismerettel szemben, hogy ennek igaznak kell lennie. A kijelentésben megfogalmazott ismeret igazsága azt jelenti, hogy a közvetítés valóságos, az állításban megegyezés van az ismeret és a tárgy között (veritas est adaequatio rei et intellectus).</p>
<p style="text-align: justify;">Értelmünk az egyik szellemi képességünk (a másik szellemi képességünk az akarat). A képesség (potentia) és a ténylegesség (actus) a tomista filozófia legalapvetőbb fogalompárja. (Több régebbi bejegyzésben volt már ezekről szó, például <a href="https://www.matthaios.hu/a-letezes-analogiaja-kepesseg-es-tenylegesseg/">itt</a>.) A képesség és a ténylegesség arra az alapvető kettősségre utal, amely az egész (teremtett) létezést jellemzi. A képesség és ténylegessége közötti viszony a valamit befogadó és a befogadott valami közti viszony. Így például egy változás előtt az, ami megváltozik, képesség a változás utáni új állapot befogadására, az új állapot pedig a befogadott ténylegesség. A képesség tehát valami befogadására való képesség, a ténylegesség pedig az, amit befogadnak. A képesség létezése a nem létezés és a létezés között helyezkedik el a neki megfelelő ténylegességre nézve. Ez nem a semmi, de nem is a befogadott ténylegesség létezése. Míg a képesség értelmetlen a befogadandó ténylegesség nélkül, a ténylegesség nem szükségszerűen befogadott ténylegesség. A ténylegesség elsőbbséggel rendelkezik a képességhez viszonyítva, míg a ténylegességhez nem feltétlenül szükséges a képesség, a képesség értelmetlen a neki megfelelő ténylegesség nélkül. A ténylegesség a képesség tökéletessége, másrészt ezt a tökéletességet korlátozza a befogadó képesség, mert csak a befogadás körülményei, módja szerint megvalósuló tökéletességről lehet szó <a class="footnote" href="https://www.matthaios.hu/feed/?paged=8#note-3243-1" id="return-note-3243-1" title="Actus, utpote perfectio, non limitatur nisi per potentiam, quae est capacitas perfectionis, mondja a 24 tomista tétel közül a második."><sup>1</sup></a>. A ténylegességet sokszor nevezik formának is, utalva a ténylegességgel együtt járó meghatározottságra.</p>
<p style="text-align: justify;">A teremtett létezést alapvetően jellemzi a képesség és ténylegesség kettőssége. A létezőben jelen vannak a különböző ténylegességek befogadására való képességek és ami ténylegesség, az is valamilyen képesség által befogadott ténylegesség. (A befogadásra való képesség önmagában soha sem eredményezi valamely ténylegesség befogadását, mert ehhez tőle különböző, ténylegesen létező megvalósító ok szükséges.) Isten esetében azonban nem beszélhetünk még megvalósításra váró képességekről vagy olyan ténylegességekről, amelyek valamely képesség által befogadott ténylegességek. Isten egyetlen, képességek és befogadás nélküli tiszta ténylegesség (actus purus). Azt is mondhatjuk Istenről, hogy ő a tiszta forma, azaz olyan forma, amely nem valamilyen, őt magába foglaló ontológiai egység része. A teremtett világban csak a formát valamilyen részként magába foglaló egységeket találunk. Ilyen egység a befogadó és a befogadott forma egysége. Erről van szó anyagi világunk létezői esetén: a befogadó ilyenkor anyagként viszonyul a befogadott formához. A tiszta szellemi, anyag nélküli teremtmények (angyalok) esetében viszont nem befogadott és befogadó egységéről van szó, hanem a forma és tőle különböző létezésének egységéről, mert még az anyag nélküli teremtett tiszta formák sem szükségképpen léteznek, létezésüket csak adományként birtokolják.</p>
<p style="text-align: justify;">Értelmünknek mint szellemi képességnek a ténylegessége maga az ismeret. Az ismeret ténylegessége egyben a tárgy megismerésének ténylegessége is, a tényleges ismeret jelenléte tehát egyben a tárgy megismerését jelenti. Ellentétben az anyagi világ erősen korlátozott képességeivel, értelmünk képességileg minden lehet, amit megismerhetünk. A megismerendő tárgy (mint teremtmény) képességek és ténylegességek szövedéke. A megismerésben a tárgy valamely ténylegessége, formája értelmünk ténylegességévé, formájává válik. A létezésre, ténylegességre irányuló értelmünk ugyanis elsődlegesen csak a ténylegességeket, formákat képes befogadni, megismerni, az ezekhez tartozó képességek megismerése csak a ténylegességük alapján történik. Ezért lehetetlen az, hogy a formát birtokoló tárgy azonos legyen ismeretünkkel, ugyanis a tárgyat képességeivel együtt értelmünk nem képes befogadni, az értelmi befogadás mindig a forma befogadása, így tehát csak az ismeret és a tárgy hasonlóságáról van szó. Ha tehát megismerésünk tárgya valami olyan egység, ami a formán kívül mást is tartalmaz, értelmünk nem képes ezt közvetlenül megismerni, látni. Ilyen esetekben az értelem ismeretében a forma – bizonyos értelemben véve elszakadva a tárgytól – az értelem képessége által befogadott forma. Közvetlen ismeretre tehát csak olyan forma esetében van lehetőség, amely semmilyen ontológiai egységnek nem része. Az egyetlen ilyen forma azonban csak a tiszta ténylegesség, azaz maga az Isten. Így tehát arra az érdekes megállapításra jutottunk, hogy ha lehetséges egyáltalán a közvetlen megismerés, akkor ennek a tárgya csak Isten lehet (SCG III 51.).</p>
<p style="text-align: justify;">Isten üdvözültek általi színről színre látása a hit titka. Ez azt jelenti, hogy nem létezik olyan filozófiai gondolatmenet, amelynek eredménye a színről színre látás tényének igazolása lenne. Amint láttuk a teremtett dolgok közvetlen megismerésével kapcsolatban az a probléma, hogy a teremtett dolgok összetettsége miatt ismeretünk a hasonlóság által csak közvetve éri el a tárgyat. Istennel mint megismerésünk tárgyával kapcsolatban ez a probléma nem áll fenn, mert Isten tiszta ténylegesség, tiszta forma. Ehelyett azonban szembekerülünk egy másik problémával, Isten és az őt megismerő teremtett értelem közötti végtelen távolsággal.</p>
<p style="text-align: justify;">Aquinói Szent Tamás a témával foglalkozva a szem és az értelem látásának két feltételéről beszél: ehhez kell a látás képessége és ennek a képességnek az egyesülése a látottal (ST I q. 12, a 2.) Ha például egy követ látunk, akkor retinánkon, idegrendszerünkben kialakul egy kőhöz hasonló forma. Ez a forma ugyan hasonló a valóságos kőhöz, de a valóságos kő még sincs jelen külső és belső érzékszerveinkben. Ez a (fentieknek megfelelően) értelmi megismerésünkre is igaz, mert értelmünkben nem a kő, hanem csak ennek ismerete van jelen. A látás és a megismerés képessége (és ennek megfelelően a bennünk kialakult ismeret) nem azonos a látottal, a megismerttel, amint erről az előbbiekben szó volt. Istenben azonban <a href="http://www.matthaios.hu/isten-egyszerusege/">egyszerűsége</a> miatt a látás azonos azzal, amit lát, hiszen Isten azonos tulajdonságaival, tevékenységeivel. A teremtett szellemi létezőket Isten megajándékozta a szellemi életében való részesedéssel. A teremtett szellemi létezők életében a megismerés és a szeretet lényegükből eredő, de ettől különböző értelmük és akaratuk képességein keresztül valósul meg. Az értelem képességének elsődleges tárgya a teremtésnél fogva maga a teremtés és csak a teremtésen keresztül Isten. A természetfölötti rendben azonban a szellemi létezők fölemelődnek arra a szintre, amelyen Isten képességeiknek elsődleges, közvetlen tárgya is lehet. A megismerés természetes rendjében a megismerés fénye az isteni megismerésben való részesedés, de ez a fény a teremtésre irányul. A természetfölötti megismeréshez ez a fény nem elegendő, a természetfölötti rendben már az Isten belső, szentháromságos életében való részesedés szükséges. Megismerésünknek ahhoz a megismeréshez kell hasonlóvá válnia, amelyben Isten megismeri saját magát. Az ember számára ez a részesedés két szakaszban történik meg: először a megigazultaknál a megszentelő kegyelemben magszerűen, majd az üdvözülteknél a dicsőség fényében (lumen gloriae) teljesen kibontakozva. A megszentelő kegyelem és a dicsőség fénye által megismerésünk új erőt, fényt nyer azáltal, hogy új módon válunk hasonlóvá Istenhez. A megszentelő kegyelem és a dicsőség fénye Isten teremtett ajándékai, amelyek végül magának Istennek a közvetlen látására irányulnak.</p>
<p style="text-align: justify;">Az emberben a szellemi értelemben vett látás képessége, a dicsőség fénye nem lehet azonos magával az emberrel. Ez különálló képességként mindvégig megmarad, de az Istenhez hasonulás miatt ez a képesség már magában hordozza Isten közvetlen látásának a lehetőségét, hiszen Istenben a látás ugyanaz mint a látott. Az ember esetében persze nem lehet arról beszélni, hogy az ember ugyanaz mint a látott, tehát a közvetlenül látott soha nem lesz azonos itt a látóval. Az új megismerő képesség, a közvetlen látásra való képesség tényleges látássá válásához Isten értelmünket valamilyen értelemben magával egyesítő cselekedetére van szükség.</p>
<p style="text-align: justify;">Láttuk, hogy a megismerés tulajdonképpen mindig a megismerő értelem és a tárgy valamilyen egysége. A teremtmények esetében ennek az egységnek a „gyümölcse” a tárgy formájának értelemben történő befogadása által keletkezett hasonlóság, ismeret. Az ilyen ismeretben a forma és az őt befogadó képesség lényegi és szükséges egységet alkot, mert a forma valamilyen egységen kívül önálló létezésre képtelen forma. Itt tehát az értelem képessége általi befogadás szükségszerű, ebben tükröződik, hogy a forma az értelemen kívül is csak egy egység tőle különböző részeként létezhet. A teljesen önállóan, nem részként létező isteni forma esetében azonban nem beszélhetünk ilyen értelemben vett lényegileg szükséges befogadásáról. Itt a befogadás, egyesülés inkább csak járulékos, arra utal, hogy a forma Isten színről színre látásában egy adott személy értelmével egyesült forma, de nincs szó a befogadás által olyan jellegű korlátozásokról, amelyek arra utalnának, hogy ez a forma csak egy egység része. Ezért Istennek és embernek a színről színre látásban megvalósuló egysége nem olyan értelemben vett lényegi egység, mintha Istennek mint ténylegességnek, formának szüksége lenne valamilyen befogadásra, mert enélkül nem létezhetne önállóan. Erre az egységre is mint vonatkozásra érvényes az, ami <a href="https://www.matthaios.hu/isten-es-a-teremtes/">minden Isten és teremtmény közti vonatkozásra érvényes</a>: ez a vonatkozás a teremtmény részéről valóságos vonatkozás, Isten részéről azonban csak értelmünkben létező vonatkozásról van szó, Istennek ugyanis nem kell kilépnie önmagából azért, hogy a természetfölötti megismerésben az értelem közvetlen tárgyává váljon.</p>
<p style="text-align: justify;">A színről színre látás szentháromságtani és krisztológiai vonatkozásairól majd egy későbbi bejegyzésben lesz szó. (Ennek a témának még sokat kell érnie.)</p>
<p style="text-align: justify;">
<div class="footnotes"><h2 class="notes">Jegyzetek:</h2><ol><li id="note-3243-1"><i><em>Actus, utpote perfectio, non limitatur nisi per potentiam, quae est capacitas perfectionis</em></i>, mondja a <a href="http://www.u.arizona.edu/~aversa/scholastic/24Thomisticpart2.htm">24 tomista tétel</a> közül a második. <a href="https://www.matthaios.hu/feed/?paged=8#return-note-3243-1">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás a papságról (SCG/IV 74.)</div>
        <div class="categories">fordítások</div>
        <div class="summary">Aquinói Szent Tamás a Summa Theologiae írását a gyónás szentségének tárgyalásánál abbahagyta. Rendtársai kérését, hogy az írást folytassa, visszautasította. Azt mondta, hogy nem képes már többet írni, mert ahhoz képest, amit tapasztalt, amit eddig írt, csak „szalma”.  Így a Summa &#8230; <a href="https://www.matthaios.hu/aquinoi-szent-tamas-a-papsagrol-scgiv-74/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Aquinói Szent Tamás a Summa Theologiae írását a gyónás szentségének tárgyalásánál abbahagyta. Rendtársai kérését, hogy az írást folytassa, visszautasította. Azt mondta, hogy nem képes már többet írni, mert ahhoz képest, amit tapasztalt, amit eddig írt, csak „szalma”.  Így a Summa szentségtani és eszkatológiai részét rendtársai írták meg az ő gondolatai alapján. Az alábbiakban a papság szentségéről szóló fejezetet (74. fejezet) a Summa Theologiae-t megelőző nagy teológiai összefoglaló művéből, a Summa Contra Gentiles (4. könyv) latin szövegéből fordítva adjuk közre.</em></p>
<p style="text-align: center;">74. FEJEZET</p>
<p style="text-align: center;">AZ EGYHÁZI RENDRŐL</p>
<p style="text-align: justify;">Az előzőekből nyilvánvaló, hogy az összes, eddig tárgyalt szentségek esetében a lelki kegyelmet látható szentségi jelek közvetítik. Minden cselekedetnek azonban arányban kell állnia a cselekvővel. Szükséges tehát, hogy az előzőekben említett szentségeket olyan látható emberek szolgáltassák ki, akik lelki hatalommal rendelkeznek. Ugyanis a szentségek kiszolgáltatása nem az angyalok, hanem testben élő, látható emberek feladata. Ezért mondja az Apostol a zsidóknak írt levelében (Zsid 5, 1): <em>minden főpapot az emberek közül az emberekért rendelnek az Istennel kapcsolatos dolgokban</em>.</p>
<p style="text-align: justify;">A fentiek indokolását máshonnan [is] vehetjük. A szentségek alapítása és ereje Krisztustól származik: róla mondja ugyanis az Apostol az efezusiaknak írt levele 5. fejezetében [Ef 5, 25-26]: <em>Krisztus úgy szerette az Egyházat, hogy saját magát adta érte, hogy megtisztítva őt a víz fürdőjében, az élet igéjében megszentelje</em>. Nyilvánvaló ugyanis, hogy Krisztus a vacsorán testének és vérének szentségét adta tanítványainak, és meghagyta nekik, hogy ezt ismételjék meg: ez a szentségek eredete. Minthogy Krisztus Egyházban való testi jelenlétének megszűnésére készült, szükséges volt, hogy annak érdekében, hogy a szentségeket a híveknek kiszolgáltassák, maga helyett más megbízott szolgákat rendeljen, amint az Apostol mondja a korintusiaknak írt első levelében (1 Kor 4, 1): <em>úgy tekintsenek ránk az emberek, mint Krisztus megbízott szolgáira és Isten titkainak az intézőire</em>. Így tanítványaira bízta testének és vérének szentségét a konszekráció által e szavakkal: <em>ezt tegyétek az én emlékezetemre</em>. János evangéliuma szerint (Jn 20, 23) a tanítványoknak ugyancsak hatalmat adott a bűnök bocsánatára: <em>akiknek megbocsátjátok bűneit, azok bocsánatot nyernek</em>. A tanítványok arra is megbízást kaptak Máté evangéliuma szerint [Mt 28, 19], hogy <em>elmenve tanítsanak minden népet, megkeresztelve őket</em>. A megbízott szolga azonban úgy viszonylik úrához, mint az eszköz a fő cselekvőhöz. Amint a cselekvő az eszközt arra használja, hogy valami hatást érjen el, úgy a megbízott szolgát ura parancsa mozdítja valami végrehajtására. Szükséges azonban, hogy az eszköz arányban legyen a cselekvővel, ezért Krisztus megbízott szolgáinak hasonlítaniuk kell rá. Krisztus azonban mint úr, szerzőként és saját erejével szerezte meg üdvösségünket. Mivel Isten és ember volt, mint ember szenvedett megváltásunkért, istensége által pedig szenvedése üdvösséget hozott nekünk. Szükséges tehát, hogy Krisztus megbízott szolgái emberek <a class="footnote" href="https://www.matthaios.hu/feed/?paged=8#note-3270-1" id="return-note-3270-1" title="Nem pedig angyalok."><sup>1</sup></a> legyenek, és hogy valamennyire részesüljenek istenségében a lelki hatalom szerint, mert az eszköz valamennyire részesedik a fő cselekvő erejéből. Erről a hatalomról mondja az Apostol a korintusiaknak írt második levelében [2 Kor 13, 10]: <em>az Úr hatalmat adott neki az építésre, és nem a rombolásra</em>.</p>
<p style="text-align: justify;">Helytelen lenne azonban az a vélekedés, hogy a tanítványok az ilyen módon Krisztustól kapott hatalmat nem adhatták volna tovább, ez a hatalom ugyanis nekik az Egyház építésére adatott, amint az  Apostol mondja. Mindaddig folytatódnia kell tehát a hatalom átadásának, amíg az Egyház építése tart, azaz a tanítványok halála után az idők végezetéig. Így tehát azért kapták a tanítványok Krisztustól a lelki hatalmat, hogy általuk ez másokhoz is eljusson. Az Úr a tanítványokon keresztül másokat is megszólított, amint ez kitűnik Márk evangéliumából (Mk 13, 37): <em>amit nektek mondok, mindenkinek mondom</em>. Máté evangéliumában pedig ezt olvashatjuk [Mt 28, 20]: <em>íme, én veletek vagyok a világ végezetéig</em>.</p>
<p style="text-align: justify;">Minthogy a Krisztustól származó lelki hatalom az Egyház szolgáira átszáll, és a Krisztustól származó lelki hatások bizonyos látható jelek által érvényesülnek, szükséges hogy ez a lelki hatalom is bizonyos látható jelek által adódjon át az embereknek. Ilyen jelek a szavak formái és a meghatározott cselekedetek, mint a kéz föltétele, az olajjal való megkenés vagy a könyv, a kehely vagy egyéb, a hatalom gyakorlására vonatkozó tárgyak átadása. Amikor azonban valamilyen lelki dolog anyagi jelek által adódik át, akkor szentségről van szó. Nyilvánvaló tehát, hogy a lelki hatalom átadása valamilyen szentség hatása által történik. Ezt a szentséget az egyházi rend szentségének nevezik.</p>
<p style="text-align: justify;">Az isteni nagylelkűséghez azonban az is hozzátartozik, hogy amikor valaki hatalmat kap valamire, akkor ezzel együtt azokat a dolgokat is megkapja, amelyek nélkül a hatalmat megfelelően gyakorolni nem tudná. A szentségek kiszolgáltatása azonban, amire a lelki hatalom irányul, megfelelő módon nem lehetséges az isteni kegyelem segítsége nélkül, így ebben a szentségben kegyelem közvetítődik, mint a többi szentségben.</p>
<p style="text-align: justify;">Minthogy az egyházi rendben kapott hatalom a szentségek kiszolgáltatására irányul, a szentségek közül pedig a legnemesebb és a többi szentség beteljesedése az Eucharisztia szentsége (amint ez az előzőekből nyilvánvaló), szükséges, hogy az egyházi rendben kapott hatalomról elsősorban ehhez a szentséghez való vonatkozásában beszéljünk, mert a dolgok a céljuk szerint osztályozódnak.</p>
<p style="text-align: justify;">Egy hatást kifejtő erő egyrészt erő valamely tökéletesség közlésére, másrészt erő az ezt befogadó felkészítésére is. A tűznek is ereje van arra, hogy saját formáját valami másra átvigye, de arra is, hogy a másikat erre előkészítse <a class="footnote" href="https://www.matthaios.hu/feed/?paged=8#note-3270-2" id="return-note-3270-2" title="Itt lehet például arra gondolni, hogy a tűz hője valamit kiszárít, mielőtt még az lángra lobbanna."><sup>2</sup></a>. Minthogy az egyházi rend hatalma kiterjed Krisztus teste szentségének elkészítésére és a hívőknek való szétosztására, ennek arra is ki kell terjednie, ami hívőket alkalmassá teszi a szentség megfelelő vételére. A hívő azonban akkor alkalmas ennek a szentségnek a megfelelő vételére, ha mentes a bűntől, nem lehet ugyanis másként azzal a Krisztussal lelkileg egyesülni, akivel az áldozás szentségileg egybeköt. Szükséges tehát, hogy az egyházi rend hatalma kiterjedjen a bűnök megbocsátására is azon szentségek kiszolgáltatása által, amelyek a bűnök bocsánatára vannak rendelve. Ilyen szentségek a keresztség és a gyónás, amint ez az előzőekből világos. Ezért, amint meg van írva, az Úr tanítványainak, akikre rábízta testének szentségét a konszekráció által, hatalmat adott a bűnök megbocsátására is. Ez a hatalom a kulcsok hatalma, amelyről az Úr beszél Péternek Máté evangéliuma (Mt 16, 19) szerint: <em>neked adom a mennyek országa kulcsait</em>. A menny ugyanis aszerint nyílik meg vagy zárul be valaki számára, hogy a bűnnek alá van vetve vagy mentes a bűntől. Ezért ezeknek a kulcsoknak a használata a megkötés és a feloldozás, tudniillik a bűnöktől, amint erről az előzőekben volt szó.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-3270-1">Nem pedig angyalok. <a href="https://www.matthaios.hu/feed/?paged=8#return-note-3270-1">&#8617;</a></li><li id="note-3270-2">Itt lehet például arra gondolni, hogy a tűz hője valamit kiszárít, mielőtt még az lángra lobbanna. <a href="https://www.matthaios.hu/feed/?paged=8#return-note-3270-2">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás az egyházi rend fokozatairól (SCG /IV 75.)</div>
        <div class="categories">fordítások</div>
        <div class="summary">Az előző bejegyzésben közzétett fordítást folytatva, az alábbiak a Summa Contra Gentiles (4. könyv) egyházi rend fokozatairól szóló fejezetének (75. fejezet) fordítását tartalmazzák. A 13. századi skolasztika még nem foglalkozott azzal, hogy a diakonátus alatti rendek nem szentség, hanem csak szentelmény &#8230; <a href="https://www.matthaios.hu/aquinoi-szent-tamas-az-egyhazi-rend-fokozatairol-scg-iv-74/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Az előző bejegyzésben közzétett fordítást folytatva, az alábbiak a Summa Contra Gentiles (4. könyv) egyházi rend fokozatairól szóló fejezetének (75. fejezet) fordítását tartalmazzák. A 13. századi skolasztika még nem foglalkozott azzal, hogy a diakonátus alatti rendek nem szentség, hanem csak szentelmény által közlődnek. Az egyházi rend fokozatai a fejezetben természetesen az ősi rend szerinti fokozatok. Ezeket a 2. Vatikáni Zsinat után eltörölték a három legfelső, szentségi fokozat, a diakónusi, papi és püspöki rend kivételével. A régi rítushoz tartozó papi közösségekben most is élnek régi fokozatok. (A felolvasói és a szubdiakónusi fokozat a bizánci rítusban is megvan.) Szent Tamás szövege azonban ma is alkalmas arra, hogy fölhívja a figyelmet az oltár szolgálatának méltóságára. </em></p>
<p style="text-align: center;">75. FEJEZET</p>
<p style="text-align: center;">AZ EGYHÁZI REND FOKOZATAIRÓL</p>
<p style="text-align: justify;">Azt is figyelembe kell vennünk, hogy az a képesség, amely valamely fő eredmény elérésére irányul, természeténél fogva rendelkezik nálánál alacsonyabb rendű, neki szolgáló képességekkel. Ez nyilvánvaló a mesterségek esetében. A mesterségéhez tartozó formát létrehozó mesterségnek szolgálnak az anyagot előkészítő mesterségek, a formát létrehozó pedig annak szolgál, ami a létrehozott mű céljára vonatkozik. A közelebbi célokhoz rendelt pedig a mű végső céljára vonatkozónak szolgál. Így például a favágás mestersége szolgálja a hajóépítést, ez pedig a hajó kormányzását, ez pedig a kereskedelmet vagy a haditengerészetet, annak megfelelően, hogy a hajózás különböző célokhoz rendelődhet.</p>
<p style="text-align: justify;">Minthogy az egyházi rendben kapott hatalom a Krisztus testének felajánlására és a test hívőknek való kiosztására, továbbá a hívők bűntől való megtisztítására irányul, szükséges, hogy legyen valamilyen fő fokozata a rendnek, amelynek hatalma ezekre elsődlegesen terjed ki. Ez a fő fokozat pedig a papi fokozat, mások pedig ennek szolgálnak valamilyen módon az anyagok előkészítése által. Ezek a szolgálatok rendjei. Amint mondottuk, a papi hatalom két dologra terjed ki: a Krisztus testének felajánlására és arra, hogy a hívők a bűnök megbocsátása által alkalmassá váljanak az Eucharisztia vételére, ezért az alsóbb rendek szolgálatai ezek közül mindkettőre vagy csak az egyikre vonatkoznak. Az is nyilvánvaló, hogy az alsóbb rendek között az a magasabb rend, amely több vagy valamely nemesebb dologban szolgálja a papi rendet.</p>
<p style="text-align: justify;">A legalsó rendek csak a nép előkészítése által szolgálnak. Az ajtónállók [ostiarii] nem engedik be a hitetleneket a hívők gyülekezetébe, a felolvasók [lectores] pedig a hit elemeire oktatják a katekúmeneket, ezért nekik az Ószövetséget tartalmazó könyvet adják át felolvasásra. Az ördögűzők [exorcistae] megtisztítják azokat, akik már oktatásban részesültek, de valamilyen módon a Sátán akadályozza őket a szentségek vételében.</p>
<p style="text-align: justify;">A magasabb rendek a papi rendet szolgálják mind a nép fölkészítésében, mind pedig a szentség megvalósításában. Az akolitusok szolgálata azokra a nem szent edényekre terjed ki, amelyekben a szentség anyagát előkészítik, ezért szentelésükkor átadják nekik ezeket az edényeket (kancsókat). A szubdiakónusok szolgálatának tárgya a szent edények és a még nem konszekrált anyagok előkészítése. A diakónusok szolgálata ezen felül kiterjed a már konszekrált anyagokra, és ennek megfelelően ők Krisztus vérét adják a hívőknek <a class="footnote" href="https://www.matthaios.hu/feed/?paged=8#note-3292-1" id="return-note-3292-1" title="A hívők csak egy szín alatti áldozása a nyugati egyházban a 12-13. századtól kezdve terjedt el. Szent Tamás is rámutat arra, hogy az egy szín alatti áldozás nem helytelen gyakorlat (ST III q. 80. a. 12) gyakorlat. Ez egyébként a trienti zsinat kánonja alapján dogma (DH 1733)"><sup>1</sup></a>.  Ezért ezt a három rendet, tudniillik a papok, a diakónusok és szubdiakónusok rendjét szent rendeknek nevezik, mert ezekben valami szenttel kapcsolatban teljesítenek szolgálatot. A magasabb rendek szolgálata magába foglalja a hívő nép felkészítését is. Ezért a diakónusokra rábízzák az evangéliumi tanítás előadását a nép számára, a szubdiakónusok pedig ilyen megbízást kapnak az apostoli tanítással kapcsolatban. Az akolitusok feladata, hogy gyertyák tartásával és ehhez hasonló szolgálatokkal járuljanak hozzá mindkét tanítás ünnepélyességéhez.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-3292-1">A hívők csak egy szín alatti áldozása a nyugati egyházban a 12-13. századtól kezdve terjedt el. Szent Tamás is rámutat arra, hogy az egy szín alatti áldozás nem helytelen gyakorlat (ST III q. 80. a. 12) gyakorlat. Ez egyébként a trienti zsinat kánonja alapján dogma (DH 1733) <a href="https://www.matthaios.hu/feed/?paged=8#return-note-3292-1">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás a püspöki rendről és a pápaságról (SCG/IV 76.)</div>
        <div class="categories">fordítások</div>
        <div class="summary">Az egyházi rendről szóló előző fordítások befejezéseként az alábbi fordítás a püspöki rendről és a pápaságról (Summa Contra Gentiles, 4. könyv, 76. fejezet) szól.  76. FEJEZET A PÜSPÖKI HATALOMRÓL ÉS ARRÓL, AMI EZEN BELÜL EGY ÉS A LEGFŐBB Minthogy – &#8230; <a href="https://www.matthaios.hu/aquinoi-szent-tamas-a-puspoki-rendrol-es-a-papasagrol-scgiv-76/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Az egyházi rendről szóló előző fordítások befejezéseként az alábbi <a href="http://www.corpusthomisticum.org/scg4027.html#28018">fordítás</a> a püspöki rendről és a pápaságról (Summa Contra Gentiles, 4. könyv, 76. fejezet) szól. </em></p>
<p style="text-align: center;">76. FEJEZET</p>
<p style="text-align: center;">A PÜSPÖKI HATALOMRÓL ÉS ARRÓL, AMI EZEN BELÜL EGY ÉS A LEGFŐBB</p>
<p style="text-align: justify;">Minthogy – amint mondottuk – az egyházi rend összes fokozatai egy bizonyos szentség által közöltetnek <a class="footnote" href="https://www.matthaios.hu/feed/?paged=7#note-3305-1" id="return-note-3305-1" title="Amint ezt már az előző bejegyzésben említettük, a 13. századi teológia általában nem választotta el határozottan a szentségi rendeket a nem szentségi rendektől."><sup>1</sup></a>, és az Egyház szentségeit erre rendeltek szolgálják ki, szükségszerű, hogy az Egyházban jelen legyen annak a magasabb szolgálatnak a hatalma, amely által az egyházi rend szentségét kiszolgáltatják. Ez a hatalom a püspöki hatalom. Jóllehet ez Krisztus testének szentségét illetően nem haladja meg a papi hatalmat, meghaladja azonban ezt a hívőket illetően, mert maga a papi hatalom is a püspöki hatalomtól származik. A hívő néppel kapcsolatos kiemelkedő cselekmények végzése a püspöknek van fenntartva, a papok ilyen cselekményeket akkor végezhetnek, ha erre a püspök meghatalmazást ad. Ezért a papok által végzett cselekményekben olyan tárgyakat használnak, amelyeket a püspök szentelt meg. Így az Eucharisztia végzése folyamán püspök által megszentelt kelyhet, kehelyfedőt <a class="footnote" href="https://www.matthaios.hu/feed/?paged=7#note-3305-2" id="return-note-3305-2" title="A latin neve ennek palla.  Ez a jelenlegi használatban a kelyhet lefedő, vászonnal bevont karton."><sup>2</sup></a> használnak, az oltárt is a püspök szenteli föl. Ezért nyilvánvaló, hogy a hívő nép legfőbb kormányzása a püspöki méltóságra tartozik.</p>
<p style="text-align: justify;">Jóllehet a népek különböző megyékben és országokban élnek, de amint egy az Egyház, szükséges az is, hogy csak egyetlen keresztény nép legyen. Így, amint az egyes helyen lakókhoz az egyetlen Egyház egy püspöke van rendelve, aki az ott lakók feje, úgy szükséges az is, hogy az egész keresztény népnek egyetlen feje legyen.</p>
<p style="text-align: justify;">Továbbá, az Egyház egységéhez az is hozzátartozik, hogy az összes hívő a hitben egy legyen. A hitet illető dolgokkal kapcsolatban azonban kérdések merülhetnek föl. Az álláspontok sokfélesége megoszthatná az Egyházat, ha nem lenne meg az az egyetlen olyan álláspont, amelynek egységében megőrződik az Egyház. Az Egyház fennmaradásához tehát szükséges, hogy egyetlen ember álljon az egész Egyház élén. Nyilvánvaló azonban, hogy Krisztus nem engedi meg, hogy szeretett Egyházából a szükséges dolgok hiányozzanak, hiszen vérét adta érte, és már a zsidó nép közösségéről is ez van írva az Úr által: <em>mit kellett volna még tennem szőlőmért és nem tettem meg  </em>(Iz 5, 4). Nincs tehát okunk abban kételkedni, hogy Krisztus rendelése szerint egyetlen ember áll az egész Egyház élén.</p>
<p style="text-align: justify;">Továbbá, aziránt sem lehet kétség, hogy az Egyház kormányzásának módja a legjobb, lévén ez annak rendelése szerinti kormányzás, aki által a királyok uralkodnak, a törvényhozók pedig igazságos törvényeket hoznak. A közösség kormányzása szempontjából pedig a legjobb, ha egyetlen ember kormányoz <a class="footnote" href="https://www.matthaios.hu/feed/?paged=7#note-3305-3" id="return-note-3305-3" title="Ebből is látszik, hogy Szent Tamás nem a demokráciát tekinti a legtökéletesebb államformának."><sup>3</sup></a>, amint ez nyilvánvaló, ha a kormányzás célját nézzük. A kormányzás célja pedig a béke, a béke és a kormányzottak egysége ugyanis a kormányzó célja. Az egységnek azonban jobban megfelel az, ha ennek oka egy és nem a sokaság. Nyilvánvaló tehát, hogy az Egyház kormányzásának módja isteni rendelés szerint az, hogy egy ember áll az egész Egyház élén.</p>
<p style="text-align: justify;">Továbbá, a küzdő Egyház a megdicsőült Egyház mintája szerint létezik. Ezért mondja János a Jelenések könyvében, hogy látta Jeruzsálemet leereszkedni az égből, Mózesnek pedig megmondatott, hogy mindent a hegyen bemutatott minta szerint tegyen. A megdicsőült Egyház élén azonban ugyanaz az egyetlen van, aki az egész mindenség fölött uralkodik, tudniillik az Isten. Azt olvashatjuk a Jelenések könyvében (Jel 21, 3), hogy <em>ők az Ő népe lesznek, maga az Istenük lesz velük</em>. Tehát a küzdő Egyházban is egyetlen áll mindenek élén.</p>
<p style="text-align: justify;">Ezért olvashatjuk Ozeás próféta könyvében (Oz 1, 11): <em>majd összegyűlnek Júda lányai és Izrael fiai és egyetlen fejedelmet választanak</em>, az Úr pedig ezt mondja (Jn 10,16): <em>egyetlen akol lesz és egyetlen pásztor</em>.</p>
<p style="text-align: justify;">Ha pedig valaki azt mondja, hogy az egyetlen fej és egyetlen pásztor maga Krisztus, aki az egyetlen Egyház egyetlen vőlegénye, válasza nem teljes körű válasz. Nyilvánvaló ugyanis, hogy az Egyház összes szentsége Krisztus műve, ő ugyanis, aki keresztel, aki a bűnöket megbocsátja, ő az igazi pap, aki feláldozta magát a kereszt oltárán, az ő erejéből ajánlják fel testét naponta az oltáron. Minthogy azonban testileg nem lehetett jelen minden idők hívői számára, szolgákat bízott meg azzal, hogy a fentiekben említetteket a hívők számára kiosszák, amint erről az előzőekben szó volt. Ugyanezen ok miatt, mivel testi jelenlétét az Egyházban megszüntetni készült, szükséges volt, hogy valakit megbízzon azzal, hogy helyetteseként az Egyház gondját viselje. Ezért mondta Péternek mennybemenetele előtt: <em>legeltesd bárányaimat </em>(Jn 21, 17 és a következők). Szenvedése előtt pedig ezt mondta (Lk 22, 32): <em>egykor majd megtérve, erősítsd meg testvéreidet</em>. Krisztus egyedül csak neki ígérte meg, hogy <em>neked adom a mennyek országa kulcsait</em>, hogy megmutassa, hogy a kulcsok hatalma általa száll át másokra az Egyház egysége megőrzésének érdekében.</p>
<p style="text-align: justify;">Az a vélemény is helytelen, amely szerint jóllehet Péternek megadta ezt a méltóságot, ez azonban nem száll át másokra. Nyilvánvaló ugyanis, hogy Krisztus Egyházát úgy alapította, hogy ez az idők végezetéig fennálljon. Izaiás próféta szerint (Iz 9, 7): <em>Dávid trónján és királysága felett fog uralkodni, hogy megerősítse és megszilárdítsa azt igazságban és igazságosságban, mostantól mindörökké. </em>Nyilvánvaló tehát, hogy azokat, akik akkor éltek, úgy állította szolgálatába, hogy hatalmuk átszálljon az utánuk jövőkre, az Egyház hasznára az idők végezetéig. Ő maga mondta nekik: <em>íme, én veletek vagyok a világ végezetéig</em> (Mt 28, 20).</p>
<p style="text-align: justify;">Ezáltal azonban kizárhatjuk azoknak a (vélelmezett) tévedését, akik vonakodnak engedelmesen alávetni magukat Péternek, nem ismerve el, hogy a római pápa az ő utóda és az egyetemes Egyház pásztora.</p>
<div class="footnotes"><h2 class="notes">Jegyzetek:</h2><ol><li id="note-3305-1">Amint ezt már az előző bejegyzésben említettük, a 13. századi teológia általában nem választotta el határozottan a szentségi rendeket a nem szentségi rendektől. <a href="https://www.matthaios.hu/feed/?paged=7#return-note-3305-1">&#8617;</a></li><li id="note-3305-2">A latin neve ennek <em>palla</em>.  Ez a jelenlegi használatban a kelyhet lefedő, vászonnal bevont karton. <a href="https://www.matthaios.hu/feed/?paged=7#return-note-3305-2">&#8617;</a></li><li id="note-3305-3">Ebből is látszik, hogy Szent Tamás nem a demokráciát tekinti a legtökéletesebb államformának. <a href="https://www.matthaios.hu/feed/?paged=7#return-note-3305-3">&#8617;</a></li></ol></div></div>
    </div>
    
    <div class="article">
        <div class="title">Haladók és ultrakonzervatívok az Egyházban</div>
        <div class="categories">jegyzet</div>
        <div class="summary">Az utóbbi időben ez a blog ritkábban foglalkozott egyházpolitikai kérdésekkel. Inkább az Egyház folytonosságában fejlődő, előzményeit nem megtagadó, Aquinói Szent Tamás nyomában járó filozófia, teológia témáival foglalkoztunk. Most azonban megint egyházpolitikai témára kerül sor a Vatikáni Rádió honlapján megjelent egyik &#8230; <a href="https://www.matthaios.hu/haladok-es-ultakonzervativok-az-egyhazban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az utóbbi időben ez a blog ritkábban foglalkozott egyházpolitikai kérdésekkel. Inkább az Egyház folytonosságában fejlődő, előzményeit nem megtagadó, Aquinói Szent Tamás nyomában járó filozófia, teológia témáival foglalkoztunk. Most azonban megint egyházpolitikai témára kerül sor a Vatikáni Rádió honlapján megjelent egyik <a href="http://hu.radiovaticana.va/news/2016/07/06/ferenc_pápa_és_az_ultrakonzervat%C3%ADvok_szabó_ferenc_jegyzete/1242417">írással</a> kapcsolatban. Az írás használja a haladó és (ultra)konzervatív kategóriákat. Már most meg szeretném jegyezni, hogy a cikk fenti, ideológiai szinezetű kategorizálását nem érzem helyénvalónak. Sajnos egyre inkább, ahogyan az idő halad, a heterodox-ortodox kategorizálás tűnik a helyesnek. A lappangó heterodoxia a tanítóhivatal által elítélt vélemények szintjéről egyre inkább a hivatalos, Vatikáni Rádió által is képviselt állásponttá válik. Azt hiszem, látható az a törekvés, hogy  Ferenc pápa környezetének, Ferenc pápa körül meghúzódó csoportoknak az elmúlt évtizedekben sokszor a tanítóhivatal által problematikusnak nyilvánított véleményével nem egyező véleményeket kiszorítsák az Egyházból, ezeket Egyházon kívüli véleményeknek nyilvánítsák.</p>
<p style="text-align: justify;">Ez a tendencia jól tettenérhető az írás következő mondatában is: „Ez az ultrakonzervatív irány, már a II. vatikáni zsinattal is szembeforduló Lefebvre érsek és szakadár követői, a X. Pius Testvériség makacs ellenállását követi”. A szerző nem veszi tudomásul azt, hogy akikről szó van, éppen hogy nem Lefebvre érsek követői. Az igaz, hogy az ember néha irigykedve gondol a Szent X. Piusz Papi Testvérületre (ez a hivatalos név, a szerző még a „szent” jelzőt is kihagyja), akiknek a maguk körében nem kell szembenézni azzal a zavarral, amivel napjaink egyházában találkozunk. Bizonyos szempontból könnyű lenne kijelenteni, hogy felejtsük el ezt és tekintsük a Szent X. Piusz Papi Testvérületet a mi közösségünknek. Ez azonban éppen a megbélyegzett „ultrakonzervatívok” számára lehetetlen, akik ragaszkodnak a hitletétemény sértetlenségéhez, az 1. Vatikáni Zsinat dogmáihoz és így nem szakadhatnak ki Ferenc pápa joghatósága alól. Inkább vállalniuk kell a nehéz helyzetet és azt a nem könnyű feladatot hogy hűségesek maradjanak az Egyház örök tanításához és engedelmesen megmaradjanak az Egyház hierarchiájának egységében. Valamilyen szakadást ugyanis bizonyos értelemben véve már valóságnak lehet tekinteni. Az álláspontokban, a (például gyóntatási) gyakorlatban olyan ellentétek tapasztalhatóak, amelyek már összeférhetetlenek az Egyház tanításának egységével. Különben is, Ferenc pápa sűrűn idézett mondása szerint az idő fontosabb a térnél. Ezt alkalmazva, az egységet az időben is kell nézni, ez az egység nem csak egy adott pillanat térbeli egysége, hanem az a folytonosság, amely Jézus Krisztustól vezet a ma egyházáig.</p>
<p style="text-align: justify;">Hogy ez a belső szakadás egyszer valóságos egyházszakadássá válik-e, nem tudjuk. Ennek van valószínűsége, de ez nem az „ultrakonzervatívok” miatt van így, hanem talán ez éppen akkor fog bekövetkezni, amikor Ferenc pápa egyik utóda a hitletétemény sértetlenségének szükségességét felismerve fog eljárni, ezt viszont azok, akik szinte hivatásszerűen a hitletétemény, a dogmák határán „partizánkodnak”, ezek súlyának csökkentésére törekednek, már nem fogják elfogadni. A jövőt azonban csak az isteni mindentudás látja.</p>
<p style="text-align: justify;">Egy pár mondatban még visszatérünk a Szent X. Piusz Papi Testvérülethez. Ők Ferenc pápa szerint katolikusok. Lefebvre érsek jogtalan püspökszentelése nem lehet követendő út. Azt persze nem tudjuk még pontosan, mi történt azokban az időkben, amikor Joseph Ratzinger bíboros szinte az utolsó pillanatig közvetíteni próbált a pápa és Lefebvre érsek között. XVI. Benedek pápa felmentette a jogtalanul felszentelt püspököket a kiközösítés terhe alól, ami persze nem jelenti a helyzet végleges rendezését. Ennek ellenére néha úgy látszik, hogy ők mégis inkább az Egyház tanításának az egységében vannak, mint azok az egyházi hierarchia magas fokán állók, akik kétértelmű (sőt néha már nem is annyira kétértelmű) megnyilatkozásaik által rombolják az Egyház hitét. A Szent X. Piusz Papi Testvérület papjainak száma egyébként ebben az évben elérte a hatszázat, míg Európa bizonyos részein a papság kihalása egyre inkább realitás.</p>
<p style="text-align: justify;">Maga az írás közvetlenül az Amoris Laetita buzdítás visszhangjával foglalkozik és ezzel kapcsolatban Szabó Ferenc jezsuita atya, akitől az írás származik, hivatkozik a témáról írt könyvére és Török Csaba atya erről írt „szakszerű ismertetésére”. Török Csaba atya szakszerűségével kapcsolatban egy idézet az egyik vele készített, szinódusról szóló <a href="http://kereszteny.mandiner.hu/cikk/20141005_torok_csaba_nagy_pillanat_szembenez_az_egyhaz_a_vilagga">interjúból</a>:</p>
<blockquote><p><span style="font-size: medium;">Az nem merül fel, hogy szentségi házasságon kívüli párkapcsolatban élők áldozhassanak. Erről a kérdésről, a második szentségi házasság lehetőségéről, vagyis a házassági állapot egyházi rendezéséről szól a bíborosok vitája. Kasper szerint igen, Müller és Pell szerint nem lehetséges.</span></p></blockquote>
<p style="text-align: justify;">Látszik, hogy itt a bíborosok vitájának teljes félreértésről van szó. Sajnos éppen Kasper bíboros részéről merült fel a házasságon kívüli párkapcsolatokban lévők áldozáshoz engedése bizonyos feltételek között. Azt ugyanis senki sem vonta kétségbe, hogy a szentségi házasságban élők áldozhatnak. Maga Szabó Ferenc atya is megállapítja egy <a href="http://parbeszedhaza.hu/reflexio/segiteni-nem-helyettesiteni-hivek-lelkiismeretet-–-amoris-laetitia?utm_source=mandiner&amp;utm_medium=link&amp;utm_campaign=mandiner_kereszteny_201607">másik írásában</a>, hogy nem erről van szó:</p>
<blockquote><p><span style="font-size: medium;"> Történt itt egy kis előrelépés a <em>Familiaris consortió</em>hoz viszonyítva az elvált és újraházasodottak egyházi integrálását, bonyolult helyzetük megkülönböztetését, illetve egyedi estekben – különböző feltételekkel, penitenciatartás után – szentségekhez járulását illetően.</span></p></blockquote>
<p style="text-align: justify;">A fenti, az álláspontok zavarosságát, logikátlanságát illusztráló kis kitérő után térjünk vissza ismét az eredeti íráshoz, amelyben Szabó Ferenc atya így idézi a könyvét méltató Török Csaba atyát:</p>
<blockquote><p><span style="font-size: medium;">[a könyv] Bevezet minket a viták, a kételyek és kérdések birodalmába, egészen azokig a problematikus pontokig, amelyek a mai napig diszkussziókat gerjesztenek: ilyen a Humanae vitae kezdetű enciklika, vagy II. János Pál morális tanítóhivatalának értékelése, megítélése.</span></p></blockquote>
<p style="text-align: justify;">Önkéntelenül is felmerül a kérdés, hogy ha a tanítóhivatal Ferenc pápát megelőző megnyilatkozásaival kapcsolatban helye van a „problematikus pontok” (Humanae Vitae és a meg nem nevezett Veritatis Splendor enciklikák) diszkussziójának, akkor miért nézik ezt rossz szemmel Ferenc pápa megnyilatkozásai esetében. Ha valaki az „utolsó parancs érvényes” katonai álláspontjára helyezkedik, annak azt is kellene tudnia, hogy az éppen most utolsó parancs abszolút értelemben nem az utolsó. Valójában ez az elv a tanítóhivatal súlytalanná válásához, relativizálásához vezet. Az Egyházat egy olyan emberi közösségnek tekinti, amely csak azt képes felismerni, hogy mit diktál egy adott helyzet. Így az Egyházra persze már nincs igazán szükség, vannak egyéb, emberi alapokon álló nemzetközi szervezetek.</p>
<p style="text-align: justify;">Befejezésül még egy részlet az írásból. Szabó Ferenc atya írásában egy francia nyelvű folyóiratból, a <em>Documentation</em> Catholique-ből idéz:</p>
<blockquote><p><span style="font-size: medium;">Az erkölcsi normák nem változnak, de igenis változik a mi viszonyunk a normákhoz /amelyeket konkrét helyzetekben követünk/. És semmit sem lehet véglegesnek tekinteni a keresztény életen és a szentségeken kívül. Ebben a keretben, a morális (erkölcs) nem arról szól, hogy tudjuk: mi szabad vagy megengedett, hanem hogy miként tudunk jobban megfelelni annak, amit Isten elvár tőlünk. </span></p></blockquote>
<p style="text-align: justify;">Ez az idézet sok mindent elárul. (Azt persze megmagyarázhatná, hogy miért tesz kivételt a szentségekkel kapcsolatban.) Világos az idézetből, hogy például nincsenek dogmák, amelyek hitigazságokra vonatkozó végleges kijelentések. Csak azt kell figyelni, „amit Isten elvár tőlünk”. Arra a kérdésre azonban nem kapunk választ, hogy honnan tudjuk, hogy Isten mit vár el tőlünk.</p>
<p style="text-align: justify;">Másik érdekes kijelentés az, hogy „az erkölcsi normák nem változnak, de igenis változik a mi viszonyunk a normákhoz”. Ez mintegy „cseppben tengerként” tükrözi azt a terjedőben lévő álláspontot, hogy vannak ugyan erkölcsi normák, törvények, egyházi tanítás, de ezek mintegy fölöttünk lebegnek, elszakadva a pasztorális gyakorlattól, a mindennapi élettől, tehát nyugodtan lehet ezek figyelembevétele nélkül vagy ezeket eltorzítva eljárni. Ha pedig ezt az eljárást mégis valamilyen értelemben igazolni akarjuk, akkor a szöveg szerint a „megkülönböztetés” szót kell használni, vagy azt kell hangsúlyozni, hogy az idő fontosabb a térnél, vagy új dinamikáról kell beszélni, vagy azt kell mondani, hogy Ferenc pápa így reformálja meg az Egyházat. A lényeg tehát az, hogy vannak ugyan isteni, erkölcsi és egyházi törvények stb, de ezek „gumiból vannak”, nyugodtan feszíthetjük őket akár az ellentmondásig.</p>
<p style="text-align: justify;">Boldog IX. Piusz pápa, Szent X. Piusz pápa, könyörögjetek érettünk!</p></div>
    </div>
    
    <div class="article">
        <div class="title">Aquinói Szent Tamás és az AL 8. fejezete (1). A belénk öntött és a szerzett erények</div>
        <div class="categories">erkölcstan</div>
        <div class="summary">Az Amoris Laetitia apostoli buzdítás 8. fejezete a „bajbajutott” házasságokról és a szentségi házasságon kívüli párkapcsolatokról szól. (Ezzel az apostoli buzdítással már egy régebbi bejegyzés is foglalkozott.) A dokumentum több helyen is hivatkozik Aquinói Szent Tamásra, az említett fejezetben két hivatkozás &#8230; <a href="https://www.matthaios.hu/aquinoi-szent-tamas-es-az-al-8-fejezete-a-belenk-ontott-es-szerzett-erenyek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="http://w2.vatican.va/content/dam/francesco/pdf/apost_exhortations/documents/papa-francesco_esortazione-ap_20160319_amoris-laetitia_en.pdf"><em>Amoris Laetitia</em></a> apostoli buzdítás 8. fejezete a „bajbajutott” házasságokról és a szentségi házasságon kívüli párkapcsolatokról szól. (Ezzel az apostoli buzdítással már egy <a href="https://www.matthaios.hu/az-amoris-laetitia-8-fejezeterol/">régebbi bejegyzés</a> is foglalkozott.) A dokumentum több helyen is hivatkozik Aquinói Szent Tamásra, az említett fejezetben két hivatkozás van. Az alábbiakban az első ilyen hivatkozással foglalkozunk.</p>
<p style="text-align: justify;">A hivatkozások végső soron azt igyekeznek igazolni, hogy azok állapota, akik szentségi házasságuk ellenére új kapcsolatban élnek, ugyan nem teljesen tökéletes, de valamilyen értelemben mégis elfogadható, annyira, hogy akár (bizonyos esetekben) áldozhatnak is. Az áldozás a dokumentumban kifejezetten ugyan csak egy lábjegyzetben van említve, de a dokumentumot hivatalosan ismertető Schönborn bíboros egyik interjújában megerősítette, hogy erről szó van (lásd régebbi bejegyzést). Amint látni fogjuk Aquinói Szent Tamás idézett szövegei egyáltalán nem támogatják ezt az álláspontot.</p>
<p style="text-align: justify;">A Szent Tamásra való hivatkozásoknak tulajdonképpen azt kellene igazolniuk, amit a fejezet „kulcsszövege” így fogalmaz meg: „&#8230;már nem lehet egyszerűen azt mondani, hogy mindenki, aki „szabálytalan” állapotban él, meg van fosztva a megszentelő kegyelemtől és a halálos bűn állapotában van” (232. oldal, az angolból való fordítások az én fordításaim). Ez nyitná meg ugyanis az utat a Kasper-féle javaslat, az elvált „újraházasodottak” áldozása felé.</p>
<p style="text-align: justify;">Az első Szent Tamásra hivatkozó szöveg a fejezetben (232 o.):</p>
<blockquote><p><span style="font-size: medium;">Aquinói Szent Tamás maga elismeri, hogy valaki a kegyelem és szeretet állapotában van, jóllehet nem képes egyetlen erényt sem helyesen gyakorolni. Más szavakkal, jóllehet valakiben meg lehet az összes belénk öntött erény, mégsem képes ennek egyetlen jelét sem mutatni, mert az illető erény külső gyakorlása nehéznek bizonyul:  „Egyes szentekről azt mondják, hogy bizonyos erényekkel nem rendelkeztek, amennyiben nehézségeik voltak ezen erények gyakorlásával kapcsolatban, jóllehet megvolt bennük az összes erény készsége” (ST I/II q. 65 a. 3 ad 3).</span></p></blockquote>
<p style="text-align: justify;">A Szent Tamástól való idézetnek feltehetően azt kellene igazolnia, hogy a házasságtörő kapcsolatban valaki megmaradhat a megszentelő kegyelem, a szeretet állapotában, hiszen az ilyen ember esetében az erények gyakorlása nyilván nehézséget, hiányt szenved, de Szent Tamás ezt a hiányt nem tekinti feltétlenül a kegyelem, a szeretet hiányának. Ez a következtetés azonban csak akkor lenne helyes, ha az erények gyakorlásával kapcsolatos nehézségek minden esetben a halálos bűn állapotára utalnának. Az alábbiakból azonban világosan kiderül, hogy nem erről van szó. Egyébként Szent Tamás ugyanezen artikulus törzsében (respondeo dicendum&#8230;) határozottan megállapítja, hogy „az, aki a halálos bűn által elveszíti a szeretetet, elveszíti az összes belé öntött erkölcsi erényt is”, márpedig a házasságtörés nemét tekintve (ex genere suo) halálos bűn.</p>
<p style="text-align: justify;">Aquinói Szent Tamás szövegének teljes megértése nem lehetséges a szerzett erények (virtutes acquisitae) és a belénköntött erények (virtutes infusae) közti különbség megvilágítása nélkül. A kérdés (ST I/II q. 65), amelyből az idézet van, az erények összefüggéséről, kapcsolatáról szól, a középpontban az erényeknek a szeretethez való viszonya van.</p>
<p style="text-align: justify;">A megigazulás következtében a megszentelő kegyelemmel együtt a hit, a remény és a szeretet teológiai erényei is a lélekbe öntődnek. Maga a megszentelő kegyelem a léleknek természetfölötti tulajdonsága, amely a lelket felemeli arra a szintre, hogy képes legyen természetfölötti céljának, Isten színről-színre látásának elérésére. A megszentelő kegyelem nem helyettesíti a természetet, ennek ez csak olyan tulajdonsága, amelyet Isten közvetlen tevékenysége hoz létre. (Ez a közvetlenség azt jelenti, hogy míg a természetes történések, működések mögött két valóságos ok van: Isten mint elsődleges ok és valamilyen teremtett, másodlagos ok, addig itt nincs másodlagos ok.) A megszentelő kegyelem tehát nem helyettesíti, hanem módosítja a természetet. Analóg értelemben mégis lehet ezt új természetnek nevezni, mert ahogyan a természetből fakadnak természetes tevékenységeink, ehhez hasonlóan a megszentelő kegyelemből fakadnak a természetfölötti rend cselekedetei. Azt mondhatjuk, hogy a természet a cselekedetek távolabbi elve, a közelebbi elvek a természet (vele nem azonos) képességei. Az embernek mint szellemi létezőnek a két képessége az értelem és az akarat, de mint anyagi létezőnek vannak egyéb képességei is (ilyen például az érzékelés). A megszentelő kegyelmet kisérő teológiai erények, a hit, a remény és a szeretet az értelmet és az akaratot tökéletesítik úgy, hogy ezek a képességek Istenre, mint a természetfölötti rend szerzőjére és céljára irányuljanak. Jóllehet a teológiai erények nem azonosak azokkal a képességekkel, amelyeket tökéletesítenek, tehát a hit nem azonos az értelemmel, a szeretet és a remény nem azonos az akarattal, mégis analóg értelemben azt lehet mondani, hogy ezek a természetfölötti élet képességei. Ahogyan a természet az alapja a természetes képességeknek, úgy a megszentelő kegyelem az alapja a teológiai erényeknek, amelyek azonban különböznek tőle. A szeretetet (charitas) mégis valamilyen értelemben a megszentelő kegyelem szinonimájaként lehet használni. Ennek egyrészt az az oka, hogy a teológiai erények között a szeretet a legnagyobb (1 Kor 13, 13), a szeretet az, amely soha nem szűnik meg (1 Kor 13, 8). A másik ok az, hogy a szeretet és a megszentelő kegyelem szorosabban vannak egymáshoz kötve, mint a hit és a remény. A halálos bűn a szeretet megszűnését jelenti, hiszen a halálos bűn által valamilyen teremtett dologhoz való ragaszkodás megelőzi annak az Istennek a szeretetét, akit mindennél jobban kell szeretni. A halálos bűnnel megszűnik a szeretet, a megszentelő kegyelem, de a hit és a remény még nem tűnnek el. A halálos bűn állapotában a hitet és a reményt azonban már nem a szeretet élteti, már nem igazán élő hitről és reményről van szó, de a szeretet általi föléledés lehetősége nincs kizárva.</p>
<p style="text-align: justify;">A dokumentum által idézett artikulus azzal foglalkozik, hogy lehetséges-e a szeretet erkölcsi erények nélkül. Szent Tamás álláspontja szerint ez nem lehetséges, ugyanakkor az a tapasztalat, hogy a megkereszteléssel, a szentgyónással az ember nem kerül az erények teljességének, teljes tökéletességének a birtokába. Itt azonban nincs ellentmondás, mert Szent Tamás határozott különbséget tesz az úgynevezett belénk öntött erkölcsi erények (virtutes morales infusae) és a gyakorlással szerzett erkölcsi erények (virtutes morales aquisitae) között. A természetes rend erkölcsi erényei a szerzett erények. Ezek azonban Szent Tamás szerint nem elegendőek a természetfölötti cél, a természetfölötti élet számára. A megszentelő kegyelemmel és a teológiai erényekkel együtt lelkünkbe öntődnek a természetfölötti erkölcsi erények is, amelyek képesítenek arra, hogy az erénynek megfelelő cselekedetek a természetfölötti élet Istenre irányuló cselekedetei legyenek. Szent Tamás arra a kérdésre válaszolva, hogy általában az erények számunkra természetünktől fogva adottak-e, tagadólag válaszol, de megemlíti, hogy azért vannak természetünkben olyan elvek, amelyek a szerzett erények természetes alapjának tekinthetők (ST I/II q. 63 a. 1). Így vannak az értelmi megismerésnek és az erkölcsi életnek olyan elvei, amelyek természetünkkel adottak, hasonlóan természetünkkel adott az akarat jó felé való törekvése is, ezek pedig az erények természetes alapjának tekinthetők. A természetes alapok azonban nem elegendők arra, hogy a természetfölötti életben is megfelelő alapok legyenek. Szent Tamás szerint ezen természetes alapok helyét a természetfölötti életben a teológiai erények veszik át. A természetes, szerzett erények azonban nem épülhetnek természetfölötti alapokra, ezért szükséges, hogy a természetfölötti rendben is meg legyenek azok az Isten által lelkünkbe öntött készségek, amelyek úgy viszonylanak a teológiai erényekhez, mint a természetes erények természetes alapjaikhoz. Ezek a készségek a belénk öntött erkölcsi erények (ST I/II q. 63 a. 3) <a class="footnote" href="https://www.matthaios.hu/feed/?paged=7#note-3342-1" id="return-note-3342-1" title="Megjegyezzük, hogy például a Boldog Duns Scotus János  álláspontját követő skotista iskolának véleménye szerint nincsenek belénk öntött erkölcsi erények. Az Amoris Laetitia apostoli buzdítás azonban nyilván Szent Tamás álláspontjára helyezkedve idézi őt."><sup>1</sup></a>. A belénk öntött erkölcsi erények azonban nem adják meg a szerzett erények készségeit, nem teszik fölöslegessé a szerzett erényeket. Szent Tamás az <em>Amoris Laetitia</em> által idézett szöveget közvetlenül megelőzően ezt így világítja meg (ST I/II q. 65 a. 3 ad 2, fordítás tőlem):</p>
<blockquote><p><span style="font-size: medium;">Néha megtörténik, hogy a készséggel rendelkező mégis nehézséggel találkozik a készségnek megfelelő cselekvéssel kapcsolatban és így ebben nem talál élvezetet és tetszést valamilyen kívülről jövő akadály miatt. Így például akiben megvan a tudomány készsége, nehézséget szenvedhet a megértésben az aluszékonyság vagy valamilyen más gyengeség miatt. Hasonlóan a belénk öntött erkölcsi erények gyakorlása nehéz lehet az előző cselekedetekből fakadó, erénnyel ellentétes beállítódás miatt. Ez a nehézség azonban ilyen módon nem érinti a szerzett erkölcsi erényeket, mivel a szerzett erény megszerzéséhez szükséges cselekedetek gyakorlása által eltűnnek az ellentétes beállítódások.</span></p></blockquote>
<p style="text-align: justify;">A fentiek kijelölik azt is, hogy milyen értelemben lehet a dokumentumban sokat emlegetett fokozatosságról beszélni. Addig lehet szó fokozatosságról, fejlődésről, amíg a szerzett erények fejlődése mellet jelen van a megfelelő belénk öntött erkölcsi erény. Ha azonban a halálos bűn miatt nincs már jelen a szeretet, a belénk öntött erkölcsi erények is eltűnnek, és ezután már nem lehet fejlődésről, fokozatosságról beszélni. A szeretet, a megszentelő kegyelem megszűnése után a természetfölötti erényekből csak a nem élő állapotba kerülő hit és remény marad meg. A szerzett erények azonban ideig-óráig megmaradhatnak, ezeknek ugyanis nem elengedhetetlen feltétele a természetfölötti szeretet. Ez magyarázza azt, hogy a házasságtörő állapotban lévő kapcsolatokban is lehetséges valamilyen hűség és a gyermekek felnevelésének kötelezettségét is lehet valamennyire teljesíteni. Ezek a csak szerzett erények azonban a természetfölötti élet szempontjából hiányosak a belénk öntött erkölcsi erények nélkül, amelyek a megtéréssel, a bűnbánattal a gyónás szentségében szerezhetők vissza.</p>
<p style="text-align: justify;">A fejezet Szent Tamásra való második hivatkozásával egyik következő bejegyzés foglalkozik majd.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-3342-1">Megjegyezzük, hogy például a <a href="https://hu.wikipedia.org/wiki/Duns_Scotus">Boldog Duns Scotus János</a>  álláspontját követő skotista iskolának véleménye szerint nincsenek belénk öntött erkölcsi erények. Az <em>Amoris Laetitia</em> apostoli buzdítás azonban nyilván Szent Tamás álláspontjára helyezkedve idézi őt. <a href="https://www.matthaios.hu/feed/?paged=7#return-note-3342-1">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás és az AL 8. fejezete (2). Az erkölcsi törvények érvényessége</div>
        <div class="categories">erkölcstan</div>
        <div class="summary">Az Amoris Laetitia  apostoli buzdítás lényegében az elvált „újraházasodottakkal” foglalkozó 8. fejezete két helyen idézi Aquinói Szent Tamást álláspontja alátámasztásának érdekében. Az első ilyen hivatkozással az előző bejegyzés foglalkozott, most a második hivatkozással foglalkozunk. Az alátámasztandó állítás szerint a házasságtörést &#8230; <a href="https://www.matthaios.hu/aquinoi-szent-tamas-es-az-al-8-fejezete-az-erkolcsi-torvenyek-ervenyessege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://w2.vatican.va/content/dam/francesco/pdf/apost_exhortations/documents/papa-francesco_esortazione-ap_20160319_amoris-laetitia_en.pdf"><em>Amoris Laetitia</em></a>  apostoli buzdítás lényegében az elvált „újraházasodottakkal” foglalkozó 8. fejezete két helyen idézi Aquinói Szent Tamást álláspontja alátámasztásának érdekében. Az első ilyen hivatkozással az <a href="https://www.matthaios.hu/aquinoi-szent-tamas-es-az-al-8-fejezete-a-belenk-ontott-es-szerzett-erenyek/">előző bejegyzés</a> foglalkozott, most a második hivatkozással foglalkozunk. Az alátámasztandó állítás szerint a házasságtörést állapotszerűen elkövetők bizonyos esetekben megmaradhatnak a megszentelő kegyelem, a szeretet állapotában. A Szent Tamástól vett második idézet ezt azáltal igazolná, hogy rámutatna arra, hogy az általános erkölcsi törvények, erkölcsi elvek (mint például a házasságtörés tilalma) ugyan általában igazak, de amikor ezeket a konkrétumok szintjén alkalmazzuk, akkor már kétséges ezeknek az egyes esetekre való teljes alkalmazhatósága. Az általános erkölcsi elvek ugyanis, ahogyan az általánosságtól haladunk a konkrét felé, elégtelennek bizonyulhatnak. A Szent Tamást idéző szöveg (304, fordítás tőlem):</p>
<blockquote><p><span style="font-size: medium;">Komolyan kérem, hogy mindig vegyük figyelembe Aquinói Szent Tamás tanítását és ezt építsük be lelkipásztori helyzet megítélésünkbe: „Jóllehet az általános elvekkel kapcsolatban lehet szükségszerűségről beszélni, de ahogyan egyre inkább a  részletekbe megyünk, egyre sűrűbben találkozunk ezek elégtelenségével…A cselekedetek szintjén az igazság és az erkölcsi helyesség nem ugyanaz mindenki számára, ez csak az általános elvekre igaz. Ahol pedig a részleteket tekintve egyértelmű is az erkölcsi helyesség megítélése, ezt nem mindenki által egyenlő mértékben ismert. Az elvek elégtelenségével találkozunk, amint egyre inkább a részletek felé haladunk.” Az igaz, hogy az egyetemes szabályok valamilyen jót írnak le, amelyet nem lehet figyelmen kívül hagyni vagy elhanyagolni, de ezek nem rendelkezhetnek abszolút módon az összes konkrét helyzet esetében.</span></p></blockquote>
<p style="text-align: justify;">A szöveg a <em>Summa Teologica</em>-ból, a <a href="http://kattanok.weebly.com/a-termeacuteszettoumlrveacuteny.html">természettörvénnyel</a> foglalkozó kérdésből idéz. Azt azért meg kell jegyeznünk, hogy a házasságtörés tilalma <a href="http://kattanok.weebly.com/a-pozitiacutev-isteni-eacutes-emberi-toumlrveacutenyek.html">isteni törvény</a> által is megerősítést nyert, leghatározottabban Jézus Krisztus szavai által (Mt 5, 27-32). Az idézett artikulus (ST I/II q. 94 a. 4) azt a kérdést vizsgálja, hogy vajon csak egyetlen természettörvény létezik-e, amely mindenki számára azonos. Szent Tamás szerint csak egyetlen természettörvény van, viszont figyelembe véve egy ellenvetést, megjegyzi, hogy az egyetlen természettörvény szempontjából a különböző konkrét helyzetek megítélése különböző lehet. Erre a különbségre példát is ad. Általános erkölcsi elv az, hogy ha valakinél valamit megőrzésre elhelyeznek, azt alkalomadtán vissza is kell adni. Mégsem lehet eszerint az elv szerint eljárni, ha például a tulajdonos a visszaadott értéket a haza elleni harc támogatására fordítaná. A természettörvény egységét Szent Tamás abban látja, hogy a felsőbb színtű elvek mindenki számára ugyanazok, de ezek konkrét esetekre alkalmazásával kapcsolatban már lehetnek eltérések. Az mindenki számára elfogadandó elv, hogy a megőrzésre átadott dolgot vissza kell adni, de mégis van olyan konkrét helyzet, amikor ezt az elvet nem lehet „egy az egyben”, valamilyen megkülönböztetés (a dokumentumban gyakran használt szó) nélkül alkalmazni.</p>
<p style="text-align: justify;">A fenti idézet azonban csak akkor támasztaná alá az <em>Amoris Laetitia </em>álláspontját, ha Szent Tamás minden erkölcsi törvényre, nevezetesen a házasságtörés tilalmának a törvényére is vonatkoztatná azt, hogy előfordulhatnak olyan helyzetek, amelyekre az illető törvény „egy az egyben”, megkülönböztetés nélkül nem alkalmazható. Valójában azonban nem erről van szó. A továbbiakban csak néhány, Szent Tamás állápontját megvilágító, közismert helyre hivatkozunk. Szent Tamás ugyanis határozottan vallja, hogy vannak olyan tiltó erkölcsi törvények, amelyek bármilyen körülmények között, „egy az egyben” alkalmazandók. A megőrzésre átadott dolog visszaadására vonatkozó kötelezettség nem ilyen. Az ehhez hasonló testvéri feddés (correctio fraterna) kötelezettségével kapcsolatban így ír Szent Tamás (ST II/II q. 33. a. 3, fordítás tőlem):</p>
<blockquote><p><span style="font-size: medium;">A testvéri feddés parancsként kötelező. De figyelembe kell vennünk, hogy míg a törvény tiltó parancsai a bűnös cselekedetet tiltják, addig a nem tiltó parancsok az erények gyakorlására indítanak. A bűnös cselekedet önmagában véve rossz és semmilyen módon sem válhat jóvá, semmilyen idővel vagy hellyel kapcsolatos körülmény nem teheti ezt jóvá, mert ezek önmaguk szerint rossz célhoz kötődnek, amint erről szó van az Ethica második könyvében. Ezért a tiltó erkölcsi törvények mindenütt és mindig köteleznek. Az erények gyakorlása azonban nem történhet meg bármilyen módon, mert figyelembe kell venni azokat a kellő körülményeket, amelyek ahhoz szükségesek, hogy az erény gyakorolása ott és akkor történjen meg, ahol ennek meg kell történnie&#8230;A testvéri feddés pedig a testvér jobbá válására irányul, ezért ezt parancsnak kell tekinteni, mert ez szükséges ehhez a célhoz. De nem arról van szó, hogy bármely helyen vagy bármely időben a hibázó testvért helyre kell igazítani.</span></p></blockquote>
<p style="text-align: justify;">Szent Tamás egyébként a házasságtörés tilalmának egyetemes érvényéről külön is beszél <em>De Malo</em> című művében. Arisztotelésznek az a véleménye, hogy a házasságtörés megengedett, ha ez a zsarnok feleségével történik meg annak érdekében, hogy a zsarnokot megöljék. Szent Tamás azonban megjegyzi, hogy Arisztotelész ebben a kérdésben téved, mert semmilyen haszon, jó érdekében nem megengedett a házasságtörés (De Malo q. 15. a. 1 ad 5).</p>
<p style="text-align: justify;">A fentiekből nyilvánvaló tehát, hogy Szent Tamás álláspontja szerint vannak olyan tiltó erkölcsi törvények, amelyekkel kapcsolatban nincsenek kivételek. Ez egyébként a katolikus erkölcsi hagyomány, a Katolikus Egyház álláspontja. A Katolikus Egyház Katekizmusa kijelenti, hogy egy cselekedet erkölcsisége, erkölcsös vagy erkölcstelen volta három dologtól, három forrástól függ: a cselekedet tárgyától, a cselekvő szándékától és a cselekvés körülményeitől (1749). Ahhoz, hogy egy cselekedet erkölcsileg jó legyen, mindhárom forrás (tárgy, szándék, körülmények) szempontjából jónak kell lennie. Ha a három forrás közül akárcsak egy is erkölcsileg rossz, akkor már a cselekedet erkölcsileg rossz. A tiltó törvények viszont éppen bizonyos cselekedetek tárgyának rosszaságára hívják fel a figyelmet. Ezért a tiltó törvények alól nem létezik semmilyen kivétel, mert itt a cselekvés három forrása közül egy már eleve rossz, ezért a cselekedet erkölcsi minősítését a másik két forrás (a szándék és a körülmények) erkölcsisége nem változtathatja meg (ezek csak mint súlyosbító vagy enyhítő körülmények jöhetnek szóba). A katekizmus világosan fogalmaz (1756):</p>
<blockquote><p><span style="font-size: medium;">Tévedés tehát az emberi cselekedetek erkölcsiségét csak a szándék vagy a keretüket képezõ körülmények (környezet, társadalmi nyomás, kényszer vagy szükséghelyzet) alapján megítélni. Vannak cselekedetek, amelyek önmaguk által és önmagukban, a körülményektõl és szándékoktól függetlenül mindig súlyosan rosszak tárgyuk miatt; ilyenek a káromlás és a hamis eskü, az emberölés és a házasságtörés. Soha nem szabad rosszat tenni azért, hogy abból jó származzon.</span></p></blockquote>
<p style="text-align: justify;">Sajnos, a katekizmus és más tanítóhivatali megnyilatkozások (ezek közül kiemelkedik Szent II János Pál <a href="http://uj.katolikus.hu/konyvtar.php?h=82">Veritatis Splendor</a> kezdetű nagy erkölcstani enciklikája) ellenére az elmúlt évtizedekben ismételten fölbukkannak azok az erkölcstani vélemények, amelyek a cselekedet erkölcsiségének a meghatározását elsődlegesen nem a tárgytól, hanem a szándéktól vagy a körülményektől várják. Ennek a törekvésnek a nyomai a 8. fejezetben is feltűnnek, jóllehet az egyértelmű megfogalmazásokat a fejezet kerüli (ezzel bizonytalanságot és kétértelműséget okozva).</p>
<p style="text-align: justify;">Aquinói Szent Tamás idézett szövege tehát elsősorban a valamilyen jó megtételére felszólító, pozitív parancsokra vonatkozik. Ezek esetében a cselekvés tárgya jó, de a teljes cselekvés jóságához még a szándék jósága és a körülmények megfelelősége is szükséges. A körülményekkel kapcsolatban pedig tényleg egyre nagyobb változatossággal találkozunk, ahogyan az általánostól haladunk a konkrét felé. Napjaink kérdése például a migrációval kapcsolatban az, hogy hogyan kell eleget tenni Jézus Krisztus hajléktalanok befogadására felszólító parancsának. A tiltó erkölcsi törvények esetében viszont a rossz bármilyen körülmények közötti elkerüléséről van szó.</p>
<p style="text-align: justify;">Napjaink egyes erkölcsteológiai irányzatai azáltal próbálják a cselekvés tárgyának erkölcsi minősítését kiküszöbölni, hogy azt mondják, hogy az emberi cselekedetek tulajdonképpen önmagukban nézve semlegesek. Az emberi élet kioltása például attól függően válik erkölcsileg megengedetté vagy elítélendővé, hogy ez önvédelemből történik-e vagy pedig ártatlan ember megöléséről van-e szó. Hasonlóan a szexuális kapcsolat önmagában nézve semleges, ezt a körülmények teszik jóvá vagy rosszá, attól függően, hogy ez házasságban vagy azon kívül történik. Ez az álláspont tehát nem ismeri el az emberi cselekedetek körülményektől, szándékoktól független erkölcstani osztályozását, hanem csak egy erkölcstől független osztályozást fogad el. Vannak különböző cselekedetek, amelyek azonban erkölcsi szempontból nem különböznek egymástól, erkölcsileg ezek semlegesek. Erkölcsileg rosszá (vagy jóvá) ezeket csak a szándék és a körülmények teszik. Valójában ez a (katolikus erkölcsi tanítással szembenálló) nézet nem ismeri el az osztályozásnak egy ennél mélyebb, erkölcstani szintjét, amelyben a cselekedet erkölcsi jósága vagy rosszasága a cselekedet belső tulajdonsága. Egyik következő bejegyzésünk többek között ezzel a témával foglalkozik.</p>
<p>&nbsp;</p></div>
    </div>
    
    <div class="article">
        <div class="title">A cselekedet tárgyának erkölcsisége</div>
        <div class="categories">erkölcstan</div>
        <div class="summary">Az emberi cselekedetek fontos tulajdonsága, hogy ezeknek erkölcsileg jó és rossz minősítésük van. Az erkölcsi jóval már régebbi bejegyzések is foglalkoztak, a következőkben arról lesz szó, hogy az emberi cselekedetek esetében melyek azok a mozzanatok, amelyek jóvá vagy rosszá teszik &#8230; <a href="https://www.matthaios.hu/a-cselekedet-targyanak-erkolcsisege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az emberi cselekedetek fontos tulajdonsága, hogy ezeknek erkölcsileg jó és rossz minősítésük van. Az erkölcsi jóval már <a href="https://www.matthaios.hu/az-erkolcsi-jo-1-resz/">régebbi bejegyzések</a> is foglalkoztak, a következőkben arról lesz szó, hogy az emberi cselekedetek esetében melyek azok a mozzanatok, amelyek jóvá vagy rosszá teszik a cselekedetet. Az utóbbi évtizedek erkölcsteológiájában ezzel kapcsolatban több olyan elképzelés is fölmerült, amelyeket nehéz összeegyeztetni a katolikus erkölcstan, a tanítóhivatal tanításával. Ezekben az elképzelésekben az a közös, hogy az erkölcsi jót és rosszat nem annyira a cselekedet tárgyában, hanem főleg a cselekvő szándékában, illetve a cselekedet körülményeiben keresik.</p>
<p style="text-align: justify;">Aquinói Szent Tamás a Summa Theologica erkölcstani részének első felében foglalkozik az emberi cselekedetek erkölcsi jóságával és rosszaságával (ST I/II q. 18). Egy másik, ezt megelőző kérdés (ST I/II q. 6) azzal foglalkozik, hogy az ember mely cselekedetei (actus hominis) tekinthetők erkölcsileg minősíthető emberi cselekedeteknek (actus humanus). Szerinte az erkölcsileg minősíthető, emberi cselekedeteket az jellemzi, hogy ezek valamilyen, a cselekvő által felismert jó, cél felé  mozduló cselekedetek (voluntaria, utalva a cél felé mozdító akaratra). Érdekes módon az állatok esetében is felfedezhető a valamilyen értelemben a felismert cél felé mozdulásból származó cselekvés: az állati, érzéki megismerés is képes valamilyen cél fölismerésére és az érzéki vágyóképesség a felismert cél elérésére mozdít (a. 2). Az állat esetében ez a fölismerés azonban nem a szellemi értelemben történik, a cselekvésre sem a szellemi akarat indít. Az ember szellemi megismerése a megismertben felismeri a jót, amely cél lehet. A szellemi vágyóképesség, az akarat pedig dönt arról, hogy efelé mozdulva ezt elérendő célnak tekinti-e vagy nem. Hasonló döntés vonatkozik a cél megvalósítására szolgáló eszközök megfontolt választására is. Az állat esetében ilyesmiről nincs szó, az állat azonnal (subito) mozgásba lendül az érzékelésben felismert cél elérése érdekében (a. 2).</p>
<p style="text-align: justify;">Az állat esetében nyilván nem lehet erkölcsileg értékelhető cselekedetről beszélni, az erkölcsileg értékelhető cselekedet, az emberi cselekedet szándékos, szabad akaratú, megfontoláson alapuló cselekedet, amelyhez hozzátartozik a cél felismerése, a céllal kapcsolatos megfontolás és döntés majd a döntésnek megfelelő külső cselekvés. (A külső cselekedet nem szükségszerűen következik be, hiszen az akarat döntése lehet a nem cselekvés is.) A cselekedet jóságát éppen az adja, hogy ez a folyamat minden vonatkozásában helyesen, a szellemi képességek helyes használatával, az ember természetével összhangban játszódik le. A cselekedet erkölcsi rosszasága pedig abból adódik, hogy a folyamat nem a képességek helyes használatával, nem az ember természetének megfelelően játszódik le.</p>
<p style="text-align: justify;">A cselekedet egyedi dolog, a fent leírt folyamat konkrét emberben lejátszódó folyamat. Felmerül a kérdés, hogy a cselekedetek egyedisége ellenére lehet-e ezeket erkölcsileg minősíteni már a cselekedetet megelőzően. Másként föltéve a kérdést: lehet-e a cselekedeteknek tárgyuk alapján egy olyan osztályozását felállítani, amely osztályozás az erkölcsi jó és rossz szerinti osztályozást magába foglalja. Ez az osztályozás már a cselekedet tárgya alapján, az adott osztályba tartozó cselekedet választása által megadja magának a konkrét cselekedetnek az alapvető erkölcsi minősítését, jóllehet a teljes cselekedet erkölcsi minősítését még a cselekvő szándéka és a cselekedet körülményei is befolyásolhatják. Általában az osztályok hierarchikus rendjében egy-egy osztályt, nemet (genus) a megkülönböztető jegyek (differentia specifica) szerint oszthatunk fel alosztályokra, fajokra (species). A helyesen megadott megkülönböztető jegyek úgy osztályoznak, hogy egy dolog csak egyetlen alosztályba (fajba) tartozhat és az osztály minden tagja benne van egy alosztályban. (Példa rossz osztályozásra: a számokat aszerint osztjuk fel, hogy párosak-e vagy az utolsó számjegyük nulla. A 20 páros, de az utolsó számjegye is nulla, ráadásul a 21 egyik osztályba sem tartozik.) Fontos megjegyzés, hogy maguk az osztályok nem tekinthetők valóságosan létezőknek, ezek értelmünk termékei. Az osztályok azonban mégsem a valóságtól független dolgok, mert az osztályozás a dolgokban valóságosan meglévő azonosságokra és különbségekre mutat rá. Amikor tehát arról beszélünk, hogy az erkölcsi jóság és rosszaság fajt alkotó különbség, akkor a jó és rossz közti valóságos különbségről van szó. Erre a valóságos különbségre Szent Tamás többször is utal: a jó dicséretre méltó, érdemszerző, a rossz pedig az elítélést vonja maga után.</p>
<p style="text-align: justify;">Szent Tamás szerint a cselekedetek tárgyuk szerint erkölcstani szempontból osztályozhatók, azaz tárgyuk szerint lehetnek jók és rosszak. Szerinte a cselekvés tárgya mint osztályt, fajt alkotó jegy tartalmaz valamilyen anyagi (materialis) és formai mozzanatot. (Az „anyagi” jelző a skolasztikus terminológiában sokszor arra utal, hogy valami nincs teljesen meghatározva, a teljes meghatározottságot valamilyen ehhez hozzáadódó, formai mozzanat hozza meg.) A cselekedet erkölcstani szempontból vett tárgyában az anyagi mozzanat tulajdonképpen az, hogy mi a cselekedet a maga „fizikai” valóságában. Szent Tamás ezt úgy fejezi ki, hogy a tárgy anyagi mozzanata az, ami körül (circa quam) folyik a cselekedet. A tárgy anyagi mozzanata alapján is lehet valamilyen fizikai értelemben vett osztályozást végezni, de ez az osztályozás az erkölcstan szempontjából nem kielégítő. Az erkölcstan szempontjából a tárgyban jelen kell lennie annak a formai mozzanatnak is, amely szerint a cselekedet jó vagy rossz. Fontos megjegyzés, hogy a tárgyban az anyagi és formai mozzanatok ugyan különböznek egymástól, de ezek egymástól elszakíthatatlanok. Ha csak a tárgy anyagi mozzanatát vesszük figyelembe, akkor megérkezünk ahhoz a napjainkban előforduló erkölcstani állásponthoz, amely szerint az erkölcsi minősítés nem jöhet a tárgyból, ez a cselekvő szándékából származik <a class="footnote" href="https://www.matthaios.hu/feed/?paged=7#note-3386-1" id="return-note-3386-1" title="A cselekedetek tárgyával, tárgy szerinti osztályozásával kapcsolatban előforduló álláspontokról jó áttekintést ad Duarte Sousa-Lara: Aquinas on the Object of the Human Act: A Reading in Light of the Texts and Commentators."><sup>1</sup></a>.</p>
<p style="text-align: justify;">Mint már említettük végső soron az erkölcsileg minősíthető cselekedetek konkrét cselekedetek konkrét cselekvővel, konkrét körülményekkel. A cselekedetek tárgy szerinti erkölcstani osztályozása azonban megelőzi a konkrét cselekedetet. Ez azért lehetséges, mert a cselekvő ugyan egyedi létező, de ő egyben ember is, sok más emberrel együtt. Éppen a közös emberségből adódóan a célokat illetően jelen kell lennie egy olyan egységnek, azonosságnak is, amelynek alapja a közös emberi természet. Az ember természetes, jó hajlamai a közös természetből fakadnak, a cselekedeteknek ezekkel kell összhangban lenniük, ezek szerinti cselekedeteknek kell lenniük. Szent Tamás felsorolása alapján (ST I/II q. 94 a. 2) az ember alapvető hajlamai, törekvései a következők:</p>
<ol style="text-align: justify;">
<li>Mint minden szubsztancia, az ember is törekszik létezésének saját természetének megfelelő megőrzésére (önfenntartás).</li>
<li>Az ember mint az állatvilág tagja törekszik a saját fajának, az emberi fajnak megőrzésére (a faj fenntartása). Ez az alapja a szexuális kapcsolatoknak, az utódok felnevelésének stb.</li>
<li>Az ember mint értelmes létező törekszik a megismerésre, mindenekelőtt Isten megismerésére.</li>
<li>Az ember társas lény. Ebből fakadnak azok a hajlamok és célok, amelyek a társas életet lehetővé teszik, előre mozdítják.</li>
</ol>
<p style="text-align: justify;">Ezen célok felett van az ember végső, természetfölötti célja, az Isten színről-színre látása. Egy cselekedet akkor jó, ha ez összhangban van a fenti törekvésekkel, az ember természetes céljaival és természetfölötti céljával. Egy cselekedet akkor kerülendő rosszként, ha nincs meg ez az összhang. Minthogy ez a rend mindenki számára közös, ezért jelzik a cselekedetek tárgyuk alapján képezett erkölcstani osztályai az osztályba tartozó cselekedetek erkölcsi minősítését még a konkrét megvalósítás előtt. Az osztályozás legalsó szintjét elérve azonban már csak egyedi cselekedetekkel találkozunk, így a cselekedet teljes erkölcsi minősítésében figyelembe kell venni a cselekvő szándékát és a cselekedet körülményeit is, a tárgy mellett tehát ezek is befolyással vannak az cselekedet végső erkölcsi minősítésére. Ahhoz, hogy egy cselekedet jó legyen, szükséges, hogy a cselekedet tárgya és szándéka jó legyen,  körülményei pedig megfelelők legyenek. Ha ezek egyike is hiányzik, akkor már a cselekedet nem lehet jó. Ennek az az oka, hogy a cselekedetnek végső soron meg kell felelnie a célok előbb említett rendjének, és ezt a tárgy, a szándék és a körülmények együttesen tudják biztosítani. A jó tárgy például párosulhat rossz szándékkal. Ez történik akkor, amikor valaki azért ad alamizsnát, hogy ezzel hivalkodjék.</p>
<p style="text-align: justify;">A teljesség kedvéért még megemlítjük, hogy Szent Tamás szerint még erkölcsi szempontból is lehet olyan osztálya a cselekedeteknek, amelyben a tárgy nincs közvetlen vonatkozásban a fentiekben említett célokkal, és így az ehhez az osztályhoz tartozó cselekedetek önmagukban véve semlegesek (ST I/II q. 18 a. 8). Szent Tamás példája: egy fűszál felemelése a földről. Azt is mondja azonban (ST I/II q. 18 a. 9), hogy a konkrét cselekedetek szintjén már nincsenek semleges cselekedetek, hanem csak jó és rossz cselekedetek. Ennek az az oka, hogy az erkölcsi élet emberi cselekedetei szükségképpen irányulnak valamire, mert ennek hiányában már nem emberi cselekedetről (actus humanus) van szó, hanem csak az ember cselekedetéről (actus hominis). Ezért ha egy cselekedet tárgya szerinti osztályában semleges is, a megvalósultságban már a szándék és/vagy a körülmények miatt jó vagy rossz cselekedetté válik. Az erkölcsileg nem minősíthető konkrét cselekedetek esetében már inkább csak az ember cselekedetéről van szó. Szent Tamás példája: amikor az ember önkéntelenül megvakarja a szakállát.</p>
<p style="text-align: justify;">Megemlítjük még, hogy a szoros értelemben vett emberi cselekedet és az ember cselekedete közti különbség szerepet játszik annak a kérdésnek a megválaszolásában, hogy egy osztálya szerint halálos bűn válhat-e valamilyen szándék, körülmény miatt bocsánatos bűnné. Szent Tamás szerint ez nem lehetséges (ST I/II q. 88 a. 5). Az egyetlen dolog, ami miatt egy halálos bűn bocsánatos bűnné válhat az, hogy a bűnös cselekedet nem tekinthető teljes mértékben emberi cselekedetnek, hanem itt már jelentős részben vagy teljesen csak az ember cselekedetéről van szó, azaz a gyakrabban használt kifejezéssel azt mondhatjuk, hogy a cselekedet részben vagy egészében erkölcsileg nem beszámítható. Az <em>Amoris Laetitia </em>apostoli buzdítás 8. fejezete arról beszél, hogy bizonyos esetekben (az osztálya szerint halálos bűn) házasságtörést állapotszerűen elkövetők nincsenek a halálos bűn állapotában. Ebből viszont az következik, hogy ők ebben a vonatkozásban (a szenvedély miatt) nem képesek teljes értékű emberi cselekedetekre. A halálos és bocsánatos bűn közti különbséggel, különös tekintettel a 8. fejezetre, az egyik következő bejegyzés foglalkozik majd.</p>
<div class="footnotes"><h2 class="notes">Jegyzetek:</h2><ol><li id="note-3386-1">A cselekedetek tárgyával, tárgy szerinti osztályozásával kapcsolatban előforduló álláspontokról jó áttekintést ad Duarte Sousa-Lara: <a href="http://www.eticaepolitica.net/eticafondamentale/dsl_moral_object(en).pdf">Aquinas on the Object of the Human Act: A Reading in Light of the Texts and Commentators</a>. <a href="https://www.matthaios.hu/feed/?paged=7#return-note-3386-1">&#8617;</a></li></ol></div></div>
    </div>
    
    <div class="article">
        <div class="title">A Munificentissimus Deus apostoli konstitúció (részlet)</div>
        <div class="categories">fordítások</div>
        <div class="summary">Az alábbiak a Boldogságos Szüz Mária mennybevételének dogmáját kihirdető Munificentissimus Deus apostoli konstitúció szoros értelemben vett dogmatikai részének fordítását tartalmazzák a 38. („Haec omnia” kezdetű) bekezdéstől kezdve. Ezt megelőzőleg a dokumentum ismerteti a hagyomány, az atyák és a teológusok tanúságát. A &#8230; <a href="https://www.matthaios.hu/a-munificentissimus-deus-apostoli-konstitucio-reszlet/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Az alábbiak a Boldogságos Szüz Mária mennybevételének dogmáját kihirdető <a href="http://w2.vatican.va/content/pius-xii/la/apost_constitutions/documents/hf_p-xii_apc_19501101_munificentissimus-deus.html">Munificentissimus Deus apostoli konstitúció</a> szoros értelemben vett dogmatikai részének fordítását tartalmazzák a 38. („Haec omnia” kezdetű) bekezdéstől kezdve. Ezt megelőzőleg a dokumentum ismerteti a hagyomány, az atyák és a teológusok tanúságát. A fordítás közben alkalmanként figyelembe vettem a <a href="http://w2.vatican.va/content/pius-xii/en/apost_constitutions/documents/hf_p-xii_apc_19501101_munificentissimus-deus.html">szöveg angol fordítását</a> is.<br />
</em></p>
<p style="text-align: justify;">&#8230;A szent atyáknak és a teológusoknak az érvei és megfontolásai mint végső alapra, a Szentírásra támaszkodnak, mintegy szemünk elé állítva Isten Szent Anyját, aki isteni Fiához a legszorosabban kötődik, aki mindig részese Fia sorsának. Ezért szinte lehetetlennek tűnik az a vélemény, amely szerint az, aki Krisztust foganta, megszülte, tejével táplálta, karjában tartotta, keblére szorította, a földi élet után tőle, ha lelkileg nem is, de testileg elszakadt volna. Minthogy Megváltónk, az isteni törvény legtökéletesebb követője, Mária Fia, aligha történhetett volna meg az, hogy az Örök Atyja után általa legjobban szeretett Máriát ne tisztelte volna. Ellenkezőleg, azt kell hinnünk, hogy mivel neki hatalmában volt anyját azzal a nagy tisztességgel illetni, hogy őt a sír romlásától megőrizze, ezt valóban meg is tette.</p>
<p style="text-align: justify;">Arról sem szabad megfeledkeznünk, hogy a szent atyák a második századtól kezdve Szűz Máriát mintegy az új Évának tekintik, aki a legszorosabb egységben az új Ádámmal (jóllehet neki alávetve) részese a pokolból való ellenség elleni harcnak, amint erre az Ősevangélium (Ter 3, 15) utal. Ez a harc a bűn és a halál feletti teljes győzelemmel ért véget, a bűn és a halál összefüggésére a Nemzetek Apostola folyamatosan fölhívja a figyelmet (vö. Rom 5. és 6. fejezet, 1 Kor 15, 21-26; 54-57). Ezért, amint ennek a győzelemnek Krisztus dicsőséges feltámadása lényeges része és végső jele, úgy a Boldogságos Szűz Fiával közös harcának a szűzi test megdicsőülésével kellett befejeződnie. A Nemzetek Apostola ugyanis ezt mondja: „amikor ez a halandó a halhatatlanságba öltözik, akkor beteljesedik, ami írva van: a halált elnyelte a győzelem” (1 Kor 15, 54).</p>
<p style="text-align: justify;">Ezért Istennek fölséges Anyja, aki öröktől fogva, „ugyanazon isteni döntés” (<i>Ineffabilis Deus bulla</i>) elrendeléséből titokzatos módon Jézus Krisztushoz kapcsolódik, fogantatásában szeplőtelen, isteni anyaságában teljesen szűz, a bűn és következményei felett teljes győzelmet arató Isteni Megváltónak nemes társa, végül eljutott oda, hogy mintegy kiváltságainak legfőbb koronájaként mentesült a sír romlásától, amint ettől Fia már mentes volt, hogy legyőzve a halált testével és lelkével a menny dicsőségébe emeltessék, ahol királynőként Fiának, a századok halhatatlan királyának jobbján van (vö. 1 Tm 1, 17).</p>
<p style="text-align: justify;">Minthogy tehát az egyetemes Egyház, amelyet a benne élő Szentlélek csalhatatlanul vezet a kinyilatkoztatott igazságok megismerésének tökéletességére, a századok folyamán sok alkalommal kinyilvánította ebben való hitét, és minthogy a földkerekség püspökei közel egyhangúlag kérték, hogy a Boldogságos Szűz Mária mennybe való testi felvételének Szentíráson alapuló, a hívők lelkében bensőségesen meglévő, a Egyház liturgiája által a legrégebbi időktől kezdve jóváhagyott, a többi kinyilatkoztatott igazsággal a legnagyobb mértékben összhangban lévő, a teológusok tanulmányai, tudománya és bölcsessége által ragyogóan kifejtett és kinyilvánított igazságát  a katolikus hit dogmájaként hirdessék ki – úgy véljük, hogy elérkezett annak a Gondviselő Isten által meghatározott pillanata, hogy Szűz Máriának ezt a nagy kiváltságát ünnepélyesen kihirdessük.</p>
<p style="text-align: justify;">Miután pápaságunkat a Legszentebb Szűz különleges pártfogásába ajánlottuk, akihez a   mostani, igen szomorú helyzetben fohászkodunk, miután fölajánlottuk az emberiséget ünnepélyesen az Ő Szeplőtelen Szívének  és az ő hatékony oltalmát ismét és ismét megtapasztaltuk, abban bízunk, hogy a Mennybemenetel ezen ünnepélyes kihirdetése és kimondása nem kis mértékben járul majd hozzá az emberi közösség jobbá válásához, mert ez a kihirdetés azon Szentháromság dicsősége felé irányít, amelyhez az Istenszülő Szűz különleges kapcsolatokkal kötődik. Azt reméljük ugyanis, hogy a jövőben minden hívő még nagyobb buzgóságot tanúsít a mennyei Anya iránt, hogy mindazok, akik a dicsőséges „keresztény” nevet viselik, vágyakoznak Krisztus Titokzatos Testének az egységében való részesedésre és annak  szeretetében való növekedésre, aki ezen fölséges test minden tagjáról anyaként gondoskodik. Hasonlóan reméljük, hogy a Mária dicsőséges példáján való elmélkedés egyre inkább meg fog győzni arról, hogy mennyit ér az emberi élet, ha ez teljesen a Mennyei Atya akarata teljesítésének és a többi ember javának van szentelve. Reméljük, hogy miközben a materializmus koholmányai és az ebből eredő erkölcsi romlás az erények világosságának eltűnésével, a viszály szitása által az emberi életek elvesztésével fenyegetnek, ezen a nagyszerű módon mindenki szeme előtt ragyogó világossággal jelenik meg az, hogy testünk és lelkünk milyen fölséges célra van szánva, és hogy végül Mária testi mennybevételének hite föltámadásunkba vetett hitünket is erősebbé és hatékonyabbá teszi.</p>
<p style="text-align: justify;">Minthogy a Gondviselő Isten szándékából ez az ünnepélyes esemény a mostani szentévre esik, Számunkra igen örvendetes, hogy Nekünk engedtetett meg, hogy miközben a nagy jubileumot ünnepeljük, az Istenszülő Szűz koronáját ezzel a ragyogó ékkővel ékesíthetjük és az Isten Anyja iránti nagy tiszteletünknek örök emlékezetét hagyhatjuk.</p>
<p style="text-align: justify;">Ezért, miután ismét és ismét könyörgő imádsággal fordultunk Istenhez és az Igazság Lelkének fényét kértük, a Mindenható Isten dicsőségére, aki Szűz Máriát különleges jóakaratával ajándékozta meg, Fiának, a századok halhatatlan királyának, a bűn és a halál legyőzőjének tiszteletére, fölséges Anyja dicsőségének növekedésére és az egész Egyház örömére és örvendezésére, a Mi Urunk Jézus Krisztus, Szent Péter és Pál apostolok és a Mi hatalmunk alapján kijelentjük, kihirdetjük és kinyilvánítjuk, hogy istenileg kinyilatkoztatott dogma az, hogy a Szeplőtelen Istenanya, a mindenkoron Szűz Mária befejezvén földi életét, testével és lelkével fölvétetett a mennyei dicsőségbe.</p>
<p style="text-align: justify;">Ezért, ha valaki, amit Isten ne engedjen meg, ezt az általunk kihirdetett dogmát szándékosan tagadni merné vagy kétségbe merné vonni, tudja meg, hogy az isteni és katolikus hittől teljesen eltávolodott&#8230;</p></div>
    </div>
    
    <div class="article">
        <div class="title">A pápaság kockázata</div>
        <div class="categories">jegyzet</div>
        <div class="summary">Nemrégen jelent meg a blogon Aquinói Szent Tamás Summa Contra Gentiles című műve püspöki és pápai hatalomról szóló fejezetének fordítása. Most ebből idézünk: &#8230;az Egyház egységéhez az is hozzátartozik, hogy az összes hívő a hitben egy legyen. A hitet illető &#8230; <a href="https://www.matthaios.hu/a-papasag-kockazata/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Nemrégen jelent meg a blogon Aquinói Szent Tamás Summa Contra Gentiles című műve püspöki és pápai hatalomról szóló fejezetének <a href="https://www.matthaios.hu/aquinoi-szent-tamas-a-puspoki-rendrol-es-a-papasagrol-scgiv-76/">fordítása</a>. Most ebből idézünk:</p>
<blockquote><p><span style="font-size: medium;">&#8230;az Egyház egységéhez az is hozzátartozik, hogy az összes hívő a hitben egy legyen. A hitet illető dolgokkal kapcsolatban azonban kérdések merülhetnek föl. Az álláspontok sokfélesége megoszthatná az Egyházat, ha nem lenne meg az az egyetlen olyan álláspont, amelynek egységében megőrződik az Egyház. Az Egyház fennmaradásához tehát szükséges, hogy egyetlen ember álljon az egész Egyház élén. Nyilvánvaló azonban, hogy Krisztus nem engedi meg, hogy szeretett Egyházából a szükséges dolgok hiányozzanak&#8230; Nincs tehát okunk abban kételkedni, hogy Krisztus rendelése szerint egyetlen ember áll az egész Egyház élén.</span></p></blockquote>
<p style="text-align: justify;">Szent Tamás ugyanebben a fejezetben úgy is érvel a pápaság szükségessége mellett, hogy az Egyház sem nélkülözheti a szerinte legtökéletesebb kormányzási formát, a monarchiát.</p>
<p style="text-align: justify;">A pápa egész egyházra kiterjedő főségének és a tanításban való tévedhetetlenségének a dogmáit az 1. Vatikáni Zsinat fogalmazta meg, így nyilvánítva ki határozott formában azt, ami kezdettől fogva a hitletétemény része. Az Egyház kormányzati, jogi struktúrája tehát a monarchia, az Egyház feje a római pápa. Mint említettük, Szent Tamás szerint a legtökéletesebb kormányzási forma a monarchia. Ez nyilvánvaló, ha az ország királya szent, és ha szent és kiváló férfi ül Szent Péter trónján. De a történelem tanúsága szerint nem minden király volt szent és a pápák sem voltak mindnyájan kiválóak. A király szerepének fontossága sem kicsi, hiszen egy ország jóléte sok mindenben az ő személyén, az ő személyes tulajdonságain múlik, mégis összehasonlíthatatlanul fontosabb a pápa szerepe, mert kormányzása és tanítása az Egyház céljára, tagjainak örök üdvösségére vonatkozik, erre van hatással.</p>
<p style="text-align: justify;">Felmerül a kérdés, hogy az ókori monarchiák világában élő Jézus (az athéni demokrácia kísérlete nem lehetett nagy hatással a későbbi Palesztina római provinciára) nem-e egy korhoz kötödő, mára már a demokrácia által meghaladott kormányzási formát választott, amikor Egyháza és Egyháza tagjainak sorsát az egész történelem folyamán oly erősen kötötte egy abszolút monarchiához, a pápasághoz. Az Egyházban ugyanis nyoma sincs a hatalmi ágak szétválásának: a pápa a legfőbb törvényhozó, bíró és végrehajtó az Egyház dogmatikailag szentesített „alkotmányában”. Nyugodtan kijelenthetjük, hogy jogi értelemben a pápa hatalmának semmilyen korlátja nincs, a modern demokráciában sokszor számonkért „fékek és ellensúlyok rendszeréből” végső soron csak annyi van meg, amennyit a pápa jónak lát.</p>
<p style="text-align: justify;">Hogyan vállalhatott Jézus Krisztus ekkora kockázatot? Hogyan köthette Egyháza sorsát oly szorosan ekkora hatalommal rendelkező gyarló emberekhez, akik koruknak gyermekei, akik jó vagy kevésbé jó pszichológiai, adottságokkal, jellemmel rendelkeznek? A kérdésre nem jó válasz az, hogy Isten gondoskodik arról, hogy pápa csak az lehessen, aki kiválósága alapján rendelkezik mindazokkal a képességekkel, életszentséggel, amelyek hivatalának betöltéshez szükségesek. Napjainkban ehhez hasonló válaszok jelen vannak a katolikus médiában és talán a katolikusok jelentős részének gondolkozásában is. <a href="http://liturgicalnotes.blogspot.hu/2016/07/sedevacantism-only-for-new-readers.html">Fr. Hunwicke blogjának ezen a blogon már hivatkozott bejegyzése</a> tömören mutat rá, hogy ez az álláspont milyen szélsőségekhez vezet. Az egyik ilyen szélsőséges vélemény az, hogy ha egy pápa nem rendelkezik maradéktalanul a hivatalának betöltéséhez szükséges kiválósággal, akkor ő már nem is pápa (szedevakantizmus). A másik szélsőséges vélemény szerint pedig a megválasztott pápa szükségszerűen rendelkezik a hivatala betöltéséhez szükséges kiválósággal.</p>
<p style="text-align: justify;">Visszatérve a Jézus Krisztus által vállalt kockázatra, a megtestesült Örök Ige biztos alapokra helyezte Egyházát, amelyet még egy pápa gyengesége sem tehet végleg tönkre. Mindez azonban nem jelenti azt, hogy egyes pápák uralkodása nem jelenthet komoly problémát az Egyház szempontjából. Az egyháztörténelem is tud a pápaság mélypontjairól, amikor egyes pápák bűnös élete botránkoztatta meg az Egyházat vagy éppen a hitletétemény, a tanítás sértetlenségét biztosítani hivatott pápa vált bizonytalanná éppen a tanítás dolgában. <a href="https://en.wikipedia.org/wiki/Pope_Honorius_I">I. Honoriusz pápa</a> esete közismert ebből a szempontból. Az egyébként Rómában jól uralkodó, missziókat előmozdító pápa a monotheléta eretnekséggel (eszerint Jézus Krisztusnak csak egy akarata van) kapcsolatban a császár téves közvetítési kísérleteit elfogadva az eretnekség gyanújába került, és később őt a hatodik egyetemes zsinat, a 3. Konstantinápolyi Zsinat elitélte.   Ez a példa is mutatja, hogy bizony még az egyéb területeken kiváló pápa is ki lehet téve tanbeli tévedéseknek, tévedések gyanújának.</p>
<p style="text-align: justify;">Az Egyházzal szembeni különleges isteni gondviselést tehát nem lehet olyan merev automatizmusként elképzelni, amelynek hatásaként az Egyháznak csak szent és kiváló pápái lehetnek. Isten megengedi azt, hogy még egy pápa is lehet gyenge, bizonyos szempontból tökéletlen ember, és ez még akár az Egyház életében is okozhat problémákat, gondokat. Azt viszont nem engedi meg Isten, hogy Fiának Egyháza végleg összeomoljon, megszűnjön az üdvösség szentsége lenni a világ számára. Az isteni gondviselés eszköze ebben pedig éppen a pápaság.</p>
<p style="text-align: justify;">Fentebb beszéltünk arról, hogy a pápai hatalommal szemben semmilyen jogi értelemben vett „fékek és ellensúlyok rendszerének” nincs helye. Dogmatikai értelemben mégis léteznek ilyen „fékek és ellensúlyok”. Amint erre napjainkban többen felhívják a figyelmet, az 1. Vatikáni Zsinat a pápai tévedhetetlenség dogmáját is kimondó <em>Pastor Aeternus </em>hittani rendelkezése írja (DH 3070):</p>
<blockquote><p><span style="font-size: medium;">Péter utódai ugyanis nem abból az okból kapták a Szentlélekre vonatkozó ígéretet, hogy annak kinyilatkoztatása nyomán új tanítást hozzanak nyilvánosságra, hanem, hogy segítségével az apostolok által átadott kinyilatkoztatást, vagyis hitletéteményt szentül őrízzék, és helyesen magyarázzák.</span></p></blockquote>
<p style="text-align: justify;">A pápa tehát nem taníthat akármit. Először is tanításbeli illetékessége elsősorban a hit és az erkölcs dolgaira vonatkozik. A világ helyzetével, állapotával, politikai megoldásokkal stb. kapcsolatos pápai kijelentések tehát meghaladhatják a Tanítóhivatal illetékességét. Ez nem jelenti azt, hogy ezekkel a dolgokkal kapcsolatban hallgatnia kell, de nem árt, ha a szoros értelemben vett hit és erkölcs témáit meghaladva fokozott óvatosságot tanúsít. Előfordulhat, hogy egy helyzet megítélésében téved, mert  ezt nem szükségszerűen látja át teljes egészében, ennek csak egy részletét veszi figyelembe. Azt hiszem, ma már ötven évvel a 2. Vatikáni Zsinat után nyugodtan ki lehet jelenteni, hogy a zsinat néha optimista helyzetmegítélése nem mindenben igazolódott.</p>
<p style="text-align: justify;">Világosan meg kell különböztetni a hivatal gyakorlását a hivatal gyakorlójának világról való általános véleményétől, de sokszor még személyes, egy adott teológiai irányzathoz kötödő álláspontjaitól is. Benedek pápa a Názáreti Jézusról szóló könyvének előszavában írja: „Minden bizonnyal nem kell külön mondanom, hogy ez a könyv semmiképpen nem tanítóhivatali aktus&#8230;Így mindenki szabadon ellentmondhat nekem”  (Joseph Ratzinger- XVI. Benedek: A Názáreti Jézus I. Szent István Társulat 2007, 18. o.) Napjaink médiájában, sőt egyházi médiájában is ez a megkülönböztetés sokszor hiányzik. Ugyancsak a tanítóhivatal gyakorlójának a feladata a tanítás világossága, ennek elhelyezése az Egyház egyetemes tanításában, az egyértelműségre való törekvés, a többértelműség elkerülése.</p>
<p style="text-align: justify;">Ha pedig a pápa tanítása hit és erkölcs dolgában szemmelláthatóan ellentmondásban van elődei tanításával és mindenekelőtt az Egyház által áthagyományozott hitletéteménnyel, akkor a pápa tanítását ebben a vonatkozásában nem szabad követni. Világosan kell azonban látni, hogy a pápa nem szűnik meg ezáltal pápa lenni, senkinek, semmilyen intézménynek nincs joga a pápát lemondatni. Az így előálló nehéz helyzetet az isteni gondviselés megengedte, ez próbatétel az ebben a helyzetben lévőknek. Ez a helyzet rendkívül nehéz, mert éppen az Egyház legfőbb tanítójának tanításával kapcsolatban van probléma. Amikor kifejezetten a tévedhetetlenségére hivatkozva tanít a pápa (vagy a püspökök testülete vele egységben), tanítását isteni és katolikus hittel (fides divina et catholica) kell fogadni (CIC 750. kán.). Az egyházjog szerint a Tanítóhivatal tanítását akkor is az értelem és az akarat vallásos meghajlásával (religiosum intellectus et voluntatis obsequium) kell fogadni, ha ez nem akar végleges tanítást adni (CIC 752. kán.).</p>
<p style="text-align: justify;">Az egyházjog fenti megfogalmazásai is megvilágítják, hogy milyen súlya van a tanítóhivatali megnyilvánulásoknak. Sajnos, ma már ki lehet jelenteni, hogy a 752. kánont a teológusok, a egyházi hierarchia egyes tagjai az elmúlt évtizedekben többször nem vették figyelembe. Ennek a magatartásnak még a <a href="http://hu.radiovaticana.va/news/2016/07/26/a_humanae_vitae_körlevél_ötven_év_után_/1246795">Vatikáni Rádió</a> is hangot adott. Azt is lehetne mondani, hogy az elmúlt évtizedekben az (új) egyházjog 752. kánonja „relativizálódott”. Ennek a folyamatnak Ferenc pápa előtt talán azon irányzatok képviselői voltak a részesei, akik most Ferenc pápát támogatójuknak tekintve más irányzatok részéről helytelenítik ezt a magatartást.</p>
<p style="text-align: justify;">A legnehezebb arra kérdésre válaszolni, hogy mi a teendő, amikor a Tanítóhivatal egy dokumentuma (szándékosan?) nyitva hagy olyan értelmezési lehetőségeket, amelyek szemben állnak az Egyház hitével. Leginkább ekkor találkozunk azzal a kockázattal, amelyről a bejegyzés címe is szól. A Hittani Kongregáció 1990-ben (Joseph Ratzinger bíboros vezetése alatt) kiadott, a teológusok hivatásáról szóló <em><a href="http://www.vatican.va/roman_curia/congregations/cfaith/documents/rc_con_cfaith_doc_19900524_theologian-vocation_en.html">Donum Veritatis</a> </em>kezdetű instrukciója erről a helyzetről is beszél. A dokumentum megállapítja, hogy előfordulhat az, hogy a Tanítóhivatal bizonyos dokumentumai hiányosságokat tartalmaznak. Ennek oka lehet az, hogy a pásztorok és tanácsadóik nem mindig látták közvetlenül a felmerülő kérdés minden vonatkozását és a kérdés bonyolultságát (24). Ezekben az esetekben a teológus feladata az, hogy jóhiszeműen, a Tanítóhivatal iránti lojalitással törekedjen a felmerülő nehézségek megoldására. Ha ez mégsem sikerül, akkor ezt közölje a Tanítóhivatallal, ellenvetései ugyanis igazi előrehaladáshoz vezethetnek, a Tanítóhivatalt arra ösztönözhetik, hogy ez a tanítást még elmélyültebben, alkalmasabb érveléssel adja elő (30). (Az Amoris Laetitia apostoli buzdítást megelőzően és ezt követően tanúi lehettünk a fentiekben leírt teológusi magatartásnak.) Az instrukció megjegyzi, hogy ilyen esetekben a teológusnak tartózkodnia kell a tömegmédiához fordulástól, mert a tanbeli kérdések tisztázását és az igazság szolgálatát nem a tömeg hangulatának a nyomása segíti elő (30). Sajnos, ezt a figyelmeztetést nem mindig vették figyelembe, és a világi média szinte a 2. Vatikáni Zsinattól kezdve folyamatosan véleményformáló akar lenni a katolikus hit és erkölcs kérdéseiben.</p>
<p style="text-align: justify;">Az internet által okozott információs robbanás 1990-ben még nem volt érzékelhető. Ma az internet által szinte mindenki nem túlzottan nagy erőfeszítés árán olyan fórumhoz juthat, amelyet elvileg mindenki elérhet. Az Egyház tagjai, hivatásos és kevésbé hivatásos „teológusok” számára az ezzel a lehetőséggel való élés csak felelősséggel történhet. A sokak által elítélt öncenzúrának itt bizony valamilyen szinten helye van, különösen akkor, ha tanítóhivatali dokumentumokról van szó. Ugyanakkor arról sem szabad elfeledkezni, hogy a Tanítóhivatal majdnem 2000 éves intézmény, amelynek fő feladata a hitletétemény őrzése és magyarázata, így ezzel nem kerülhet ellentmondásba a Tanítóhivatal egyetlen napjainkban kiadott dokumentuma vagy ennek értelmezése sem. Azt kell tehát mondanunk, hogy az öncenzúra alapjául nemcsak a közelmúltban megjelent, különböző szintű tanítóhivatali dokumentumok szolgálnak, hanem az egész hitletétemény, amint azt az Egyház a századokon keresztül őrzi.</p>
<p>&nbsp;</p></div>
    </div>
    
    <div class="article">
        <div class="title">A halálos és a bocsánatos bűn (1)</div>
        <div class="categories">erkölcstan</div>
        <div class="summary">Két előző bejegyzésben foglalkoztunk azzal, hogy az Amoris Laetitia apostoli buzdítás elvált új párkapcsolatban élőkről szóló 8. fejezete hogyan idézi Aquinói Szent Tamást (itt és itt). Az idézetek feladata az lett volna, hogy alátámasszák a 8. fejezet egyik kulcsmondatát, amely &#8230; <a href="https://www.matthaios.hu/a-halalos-es-a-bocsanatos-bun-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Két előző bejegyzésben foglalkoztunk azzal, hogy az <em>Amoris Laetitia </em>apostoli buzdítás elvált új párkapcsolatban élőkről szóló 8. fejezete hogyan idézi Aquinói Szent Tamást (<a href="https://www.matthaios.hu/aquinoi-szent-tamas-es-az-al-8-fejezete-a-belenk-ontott-es-szerzett-erenyek/">itt</a> és <a href="https://www.matthaios.hu/aquinoi-szent-tamas-es-az-al-8-fejezete-az-erkolcsi-torvenyek-ervenyessege/">itt</a>). Az idézetek feladata az lett volna, hogy alátámasszák a 8. fejezet egyik kulcsmondatát, amely így hangzik: „…már nem lehet egyszerűen azt mondani, hogy mindenki, aki &#8220;szabálytalan” állapotban él, meg van fosztva a megszentelő kegyelemtől és a halálos bűn állapotában van” (301). Amint láttuk az idézetek egyáltalán nem alkalmasak a fenti mondat alátámasztására. A 8. fejezet az idézeteket követően a Katolikus Egyház Katekizmusára hivatkozik. Az egyik hivatkozott szöveg (1735) az ember szabadságával és felelősségével kapcsolatban megjegyzi: „A cselekedet beszámíthatósága és az érte való felelősség csökkenhet vagy megszűnhet a tudatlanság, a figyelmetlenség, az erőszak, a félelem, a megszokás, a mértéktelen érzelmek és más pszichikai vagy társadalmi tényezők következtében”.</p>
<p style="text-align: justify;">A másik szöveg (2352) az önfertőzéssel kapcsolatban jegyzi meg: „Ahhoz, hogy a személyek erkölcsi felelősségéről helyes ítéletet alkothassunk és a lelkipásztorkodásnak irányt mutathassunk, figyelembe kell venni az érzelmi éretlenséget, a szerzett szokások erejét, a szorongásos állapotot és egyéb pszichikai vagy társadalmi tényezőt, amelyek enyhíthetik, talán a minimumra is csökkenthetik az erkölcsi bűnösséget”. A fenti szövegek arról szólnak, hogy a tárgyuk szerint halálos bűnök bizonyos esetekben bocsánatos bűnökké válhatnak. A 8. fejezet a házasságtörés halálos bűnére igyekszik alkalmazni a fenti elveket, így nyitva meg az utat <a href="https://www.matthaios.hu/az-ujrahazasodottak-aldozasa-1-resz/">Kasper bíboros sokat emlegetett javaslata</a> számára. Annak érdekében, hogy az AL szövegeit helyesen értelmezzük a Katolikus Egyház erkölcsi tanítása alapján állva, Aquinói Szent Tamás nyomán (ST I/II q. 88) foglalkozunk a halálos és bocsánatos bűn közti különbséggel és azzal, hogy lehetséges-e az, hogy a tárgya szerint halálos bűn bocsánatos bűnné váljon. Az Egyház erkölcsi tanítása és Szent Tamás szerint a halálos és bocsánatos bűn közti döntő különbség az, hogy míg a halálos bűn az ember végső céljától, Istentől való végzetes elfordulást jelenti, addig a bocsánatos bűn esetében valamilyen rendetlen vonatkozás van valamilyen közbülső, nem végső cél irányában, de ez nem olyan, hogy a végső céltól való teljes, végzetes elfordulást vonná maga után. Az ember a megszentelő kegyelem, a szeretet állapotában halad természetfölötti végső célja felé.  Az Istentől való elfordulást okozó tett, a halálos bűn megszünteti a megszentelő kegyelem, a szeretet állapotát, és ez végső soron az örök halálhoz, a kárhozathoz vezet.</p>
<p style="text-align: justify;">Szent Tamás szavai megvilágítására sokszor használ az emberi élet vagy a mesterségek területéről vett hasonlatokat. A bűnt, a lélek betegségét többször hasonlítja a testi betegségekhez. A „halálos” jelző is ebből a hasonlatból származik. Ahogyan bizonyos betegségek az élethez szükséges alapvető elveket, feltételeket rombolják le a test halálát okozva, úgy a halálos bűn a lélek természetfeletti életének a halálát okozza. A következőkben egy modern hasonlattal, a navigációs szoftverekhez való hasonlósága alapján próbáljuk meg az emberi élet célhoz rendeltségét és a célok rendjét megvilágítani. A bűn ugyanis Szent Tamás szerint ezt az értelmes rendet bontja meg.</p>
<p style="text-align: justify;">A navigációs szoftverek az alkalmazó által megadott végső úti cél alapján az efelé haladás folyamán felmerülő döntési helyzetekben, elágazásokban adnak utasításokat arra, hogy mit kell választani, merre kell haladni. Azt is mondhatjuk, hogy ilyenkor az eddig megtett út, elért közbülső cél helyzetében jelölik ki a következő közbülső célt, amely felé haladni kell a végső cél elérése érdekében. Ha a térbeli haladástól elszakadva, az ember életútjára alkalmazzuk a hasonlatot, akkor azt kell mondanunk, hogy az embernek veleszületett adottsága, pontosabban készsége (habitus) a „navigációs szoftver”. A végső cél azonban az ember esetében nem tetszés szerint meghatározható. Az ember végső célja a teljes boldogság elérése, de ez csak az Istenben érhető el, mert az embernek a teremtett dolgok nem képesek teljes boldogságot adni (ST I/II q. 1-5). A hasonlatot tovább használva azt mondhatjuk, hogy ez a „szoftver” az ember számára az egyes helyzetekben a lelkiismereten keresztül ad útbaigazításokat: a lelkiismeret megmondja a tettek előtt és után, hogy jó vagy rossz tettről van-e szó. Fel kell azonban hívni a figyelmet egy lényeges különbségre is: a navigációs szoftver általában csak egyetlen követendő irányt jelöl ki az adott pontban, az emberi szabadság esetében azonban sokszor a közbülső célok, eszközök nagyobb választéka áll rendelkezésre. A lelkiismeret útbaigazítását az erkölcsi törvény alapján adja meg, a lelkiismeret által ez alkalmazódik a konkrét helyzetekre. Még tovább használva a hasonlatot azt mondhatjuk, hogy tulajdonképpen egyetlen szoftver, egyetlen program működik minden ember esetében, mert csak egyetlen erkölcsi törvény van. Ez hasonlít ahhoz, hogy egy szoftvergyártó (például Google) navigációs programját (Google Maps) sokan használják különböző utak bejárására. Míg azonban a piacon ingyen vagy pénzért kapható navigációs programok a végső úti cél megválasztását a program használójára bízzák, addig az emberi élet erkölcsi programjának csak egyetlen helyes végső célja lehet, Isten. A navigációs programok esetében a program utasításaival szembefordulva elkövetett úttévesztés következtében nem törlődik a végső cél, sőt maga a program ad olyan utasításokat, amelyek segítenek a helyes útra visszatalálni. Az ember súlyos úttévesztései, a halálos bűnök azonban törlik a helyes végső célt, a bűn által ez hamis céllal, a végső cél nélkül csak látszólag jó céllal helyettesítődik. Egy ilyen úttévesztés után az ember saját erejéből már nem képes az Isten felé vezető úton járni. Léteznek azonban olyan cselekedetek is, amelyeknél az ember a végső cél szempontjából rendellenes módon valamilyen nem végső, közbülső cél vonzásába kerül, de az ebből származó cselekedet mégsem jelenti a végső cél felé tartás elvesztését. Ezek a bocsánatos bűnök. A navigációs szoftver hasonlatára visszatérve azt mondhatjuk, hogy egy közbülső célnál való indokolatlan lelassulás, időzés, lassú haladás tulajdonképpen még nem teszik lehetetlenné a végső célba jutást.</p>
<p style="text-align: justify;">Szent Tamás szerint a halálos és bocsánatos bünök közti különbséget nem úgy kell elképzelni, hogy mindkettő esetében van valamilyen azonosnak tekinthető mozzanat és ezen mozzanathoz adódik hozzá még valamilyen megkülönböztető jegy (differentia specifica), amely alapján a bűn közös neme (genus) felbontható a halálos és bocsánatos bűnök fajára (species, ST I/II q. 88 a. 1 ad 1). Ehhez hasonló történik akkor, amikor a számokat aszerint osztályozzuk, hogy ezek párosak vagy páratlanok. Ebben az osztályozásban a páros és a páratlan számokról azonos értelemben (univoce) állíthatjuk, hogy számok. A halálos és bocsánatos bűnökben erkölcstani szempontból nem találunk olyan közöset, ami azonos értelemben lenne állítható mindkettőről. A bennük lévő közös mozzanatról nem állíthatunk azonosságot, hanem csak hasonlóságot. Ezért itt (mint a teológiában másutt is sok esetben) analógiáról van szó. A halálos bűnről és a bocsánatos bűnről analóg értelemben állíthatjuk, hogy ezek mindketten bűnök. (Most csak megemlítjük a „bűn” szó teológia értelemben fontos, fentiektől eltérő jellegű analóg használatát az áteredő bűn esetére.) Szent Tamás a halálos és bocsánatos bűn analógiájára a skolasztikus terminológia kifejezését használja: ez az elsődleges és a másodlagos (per prius et posterius) közti analógia. Itt a hasonlóság az elsődleges, teljes megvalósulás és az ez után jövő, erre utaló, de erre csak hasonlító, nem elsődleges, nem teljes megvalósulás között van. A halálos bűnben a bűn a maga teljességében valósul meg, a bocsánatos bűnök esetében ez a megvalósulás nem teljes, nem tökéletes, hanem csak részleges, tökéletlen megvalósulás. A tökéletes megvalósuláshoz egyrészt az kell, hogy a bűnt megvalósító cselekedet tárgya szerint az erkölcsi rend súlyos megsértése legyen, másrészt pedig szükséges, hogy ez ne csak az ember cselekedete (actus hominis), hanem ténylegesen <a href="https://www.matthaios.hu/a-cselekedet-targyanak-erkolcsisege/">emberi cselekedet</a> (actus humanus) legyen. Ez azt jelenti, hogy az ember tudja azt, hogy halálos bűnt követ el és az elkövetést valamilyen megfontolás előzze meg.</p>
<p style="text-align: justify;">A következő bejegyzésben a témát folytatva a tárgyuk szerint halálos és bocsánatos bűnökről lesz szó. Ez a téma napjainkban különösen is fontos, mert jelen vannak olyan katolikus erkölcsi tanítással nehezen összeegyeztethető irányzatok, amelyek a tárgyuk szerint halálos és bocsánatos bűnök különbségének a jelentőségét csökkenteni igyekeznek. Ezután lesz szó a halálos bűn szubjektív feltételeiről, azaz arról, hogy a szubjektív feltételek hiánya mennyiben teheti a tárgya szerint halálos bűnt bocsánatos bűnné. Ez a kérdés különösen fontos az <em>Amoris Laetita</em> apostoli buzdítás 8. fejezete szempontjából.</p>
<p>&nbsp;</p></div>
    </div>
    
    <div class="article">
        <div class="title">A halálos és a bocsánatos bűn (2)</div>
        <div class="categories">erkölcstan</div>
        <div class="summary">Az előző bejegyzésben szó volt a halálos és a bocsánatos bűn közti különbségről. A halálos bűn megtestesíti azt, amit tulajdonképpen bűnnek mondunk, a halálos bűn összeférhetetlen a megszentelő kegyelem, a szeretet állapotával. A bocsánatos bűn is valóságos bűn, de még &#8230; <a href="https://www.matthaios.hu/a-halalos-es-a-bocsanatos-bun-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-halalos-es-a-bocsanatos-bun-1/">előző bejegyzésben</a> szó volt a halálos és a bocsánatos bűn közti különbségről. A halálos bűn megtestesíti azt, amit tulajdonképpen bűnnek mondunk, a halálos bűn összeférhetetlen a megszentelő kegyelem, a szeretet állapotával. A bocsánatos bűn is valóságos bűn, de még sincs meg benne a bűnnek az a teljessége, amely a halálos bűnnek a tulajdonsága. Ez nem szünteti meg a megszentelő kegyelem állapotát.</p>
<p style="text-align: justify;">A bocsánatos bűnben a bűn tökéletlen megvalósulása származhat abból, hogy a bűnös cselekedet mint emberi cselekedet nem tökéletes, azaz hiányzik belőle valamilyen olyan dolog, amivel a tökéletes emberi cselekedetnek (<a href="https://www.matthaios.hu/a-cselekedet-targyanak-erkolcsisege/">actus humanus</a>) rendelkeznie kell. Aquinói Szent Tamás szerint halálos bűnről nem lehet szó, amikor az ember megfontolás nélkül, hirtelen (subito) cselekszik (ST I/II q. 88 a. 6), ilyenkor ugyanis az erkölcsileg értékelhető emberi cselekedet feltétele, a megfontoláson alapuló döntés hiányzik. Egy bűn azonban nemcsak az ezt megvalósító emberi cselekedet tökéletlensége miatt lehet bocsánatos, hanem tárgya miatt is. A már említett bejegyzésben volt szó arról, hogy egy emberi cselekedet erkölcsiségének, jó vagy rossz voltának legalapvetőbb (de nem kizárólagos) forrása a cselekedet tárgya. A cselekedet tárgya az erkölcstan szempontjából több mint a cselekedet a maga fizikai megvalósultságában (hogy mi a cselekedet). Ezt az anyagi szempontot még kiegészíti az a szempont, amely a fizikai megvalósultságot abból a szempontból nézi, hogy ez hogyan illeszkedik az ember természetéből adódó célok rendjébe. Ez a szempont határozza meg a cselekedetek két alapvető osztályát, a jó és rossz cselekedetek, azaz a bűnök osztályát. A bűnöket tovább lehet osztályozni annak megfelelően, hogy a bűn tárgyának megfelelő cselekedet kiszakítja-e a cselekvőt a célok rendjéből vagy csak olyan tárgyról van szó, amelynek megfelelő cselekedet ugyan nem valósítja meg a célok rendjéből való teljes kiszakadást, de mégis benne van valamilyen közbülső célhoz való rendetlen vonzódás. Így tehát a bűn elkövetésének szubjektív körülményeit megelőzően lehet beszélni tárgya szerint (ex genere suo) halálos és bocsánatos bűnökről. Az emberi cselekedetek tárgyuk szerinti erkölcstani osztályozását tagadó vagy ezt az osztályozást kevésbé fontosnak tartó álláspontok mögött sokszor olyan filozófiai nézetek húzódnak meg, amelyek szerint az „ember” szó, fogalom mélyebb tartalom nélküli gyűjtőfogalom (nominalizmus), és így kevésbé lehet beszélni minden emberre érvényes, közös dolgokról, emberi természetről.</p>
<p style="text-align: justify;">Aquinói Szent Tamás szerint a sztoikusok minden bűnt egyformán súlyosnak tekintettek. A bűn, az erkölcsi rendhez való alkalmazkodás hiánya szerintük minden esetben ugyanolyan súlyosnak tekinthető. Szent Tamás felhívja felhívja a figyelmet arra, hogy kétféle hiányról beszélhetünk. Az egyik esetben a hiány a vele ellentétes dolog teljes hiányát jelenti. Így például az élet hiányának, a halálnak esetében tényleg nem lehet fokozatokról, kevésbé vagy jobban halottról beszélni. A bűn esetében azonban olyan hiányról van szó, amelynek következtében az erkölcsi rend, a célok rendje teljes egészében nem semmisül meg. Szent Tamás a bűnt a betegséghez hasonlítja, amelyet a korabeli orvostudomány szerint a testnedvek egyensúlyának valamilyen hiánya okoz. A betegség esetében azonban ez az egyensúly teljes egészében nem borul föl, mert ez a halált jelentené. A betegség súlyossága azon múlik, hogy mennyire sérül ez az egyensúly, mi marad meg belőle. A bűn esetében az erkölcsi rendhez való alkalmazkodás hiányáról, az erkölcsi rend megsértéséről van szó, de nincs olyan bűn, amely ennek a rendnek a teljes összeomlásához vezetne, mert az ember mindig a célok valamilyen rendjében cselekszik. Így beszélhetünk a bűnök súlyosságáról annak megfelelően, hogy milyen mértékben sérül az erkölcsi rend, mennyi marad meg belőle. Annál súlyosabb egy bűn, mennél magasabb, erkölcsi rendből adódó célt tesz lehetetlenné (ST I/II q. 73 a. 2-3). A már <a href="https://www.matthaios.hu/a-cselekedet-targyanak-erkolcsisege/">többször hivatkozott bejegyzésben</a> volt arról szó, hogy az embernek természetéből adódó céljai saját magának és az emberi fajnak a fenntartása, a közösségi élet, a megismerésre való törekvés. Ezek fölött van az ember természetfölötti végső célja, Isten színről-színre látása. Ezért a legsúlyosabb bűnök a közvetlen Isten elleni bűnök, mint például a hittagadás, istenkáromlás. Súlyosságban őket követik azok a bűnök, amelyek fentiekben felsorolt célokat teszik teljesen lehetetlenné (pl. gyilkosság).</p>
<p style="text-align: justify;">Miután így lehet beszélni tárgyuk szerint súlyos vagy kevésbé súlyos bűnökről, azzal a kérdéssel is lehet foglalkozni, hogy melyek azok a bűnök, amelyek tárgy szerinti súlyosságuk miatt összeférhetetlenek az Isten és az ember iránti természetfölötti szeretet, a megszentelő kegyelem állapotával. Az olyan cselekedetek, amelyek a hierarchiában magasan álló célok elérését teszik lehetetlenné, nem férnek össze az Isten és embertársunk iránti szeretettel, tehát ezek a bűnök halálosak, a természetfölötti élet elvesztését vonják maguk után. A bocsánatos bűnök pedig azok, amelyek olyan alárendelt célokat valósítanak meg, amelyek irányulnak a magasabb célokra, de a cél választásában és megvalósításban az alárendelt közbülső cél varázsa, vonzereje meghaladja azt a mértéket, amely a közbülső, alárendelt célhoz illik. Szent Tamás bocsánatos bűnre többször emlegetett példája a fecsegés (verbum otiosum, ST I/II q. 88 a. 2). Az ember természetéből adódik, hogy beszéd által tart kapcsolatot társaival, de előfordulhat, hogy ennek a képességnek a gyakorlása néha nem megfelelő, néha magáért a beszéd kedvéért beszélnek. A fecsegés azonban halálos bűnné válhat, ha ez más bűnök elkövetésével jár együtt, azaz a fecsegést megvalósító cselekedetben még más, halálos bűnök is megvalósulnak.</p>
<p style="text-align: justify;">A bocsánatos bűn bukott emberi természetünk sajátossága. Az emberre jellemző a fokozatosan haladó megismerés és a cél felé való fokozatos haladás. Az értelem és akarat képessége nem egyetlen aktusban jut el a teljességére, hanem ez folyamatok eredménye. A nálunk tökéletesebb angyali értelem számára a közbülső célt jobban átvilágítja a végső célhoz való rendeltsége, ezért az angyal esetében nem lehetséges az, hogy a közbülső cél olyan rendetlen vonzást gyakorolhasson, amely nem jár együtt a végső cél elutasításával, ezért az angyal nem követhet el bocsánatos bűnt. (Képviselhető teológia vélemény az, hogy az angyalok értelmük és akaratuk kiválósága miatt a természetes rendben egyáltalán nem vétkezhettek. A bukott angyalok vétke Isten ajándékának, a benne való természetfölötti életnek saját kiválóságuk túléértékeléséből, gőgből fakadó elutasítása volt.) Szent Tamás szerint a bűnbeesés előtt, a kegyelem állapotában lévő ember ugyancsak nem követhetett el bocsánatos bűnt, mert az eredeti épség adománya miatt az értelem világosan látta a közbülső célok végső célokhoz rendelését, és a testi szenvedélyek teljes mértékben a lélek ellenőrzése alatt álltak. Így nem fordulhatott elő az a bizonytalanság, amely ahhoz szükséges, hogy az ember úgy viszonyuljon rendetlenül egy közbülső célhoz, hogy ez nem jelenti egyben a végső cél elutasítását is. A bocsánatos bűn mélyén az van, hogy az ember alapjában véve helyes közbülső célt választ, de ennek a közbülső célnak a vonzereje olyan hatással van rá, hogy ez elhalványítja (de nem oltja ki) a közbülső cél végső célhoz való rendeltségének a fényét, és ez a döntésben, a cselekedetben is megnyilvánul. Ez azonban nem jelenti a végső céltól való teljes elfordulást, mert ehhez olyan döntés kell, amely mögött már olyan cél kitűzése van, amely ellentétben áll a célok fentiekben vázolt rendjével.</p>
<p style="text-align: justify;">A halálos és bocsánatos bűn fogalma szorosan kapcsolódik a természetfölötti rendhez. A természetes erkölcstan ugyan megállapíthatja hogy a bűnök súlyosságuk szerinti fokozatait, de számára már nehézzé válhat annak a meghatározása, hogy mely esetek azok, amelyek nem szüntetik meg a megszentelő kegyelem állapotát. A helyes mérlegelést a bukott emberi természet gyengesége, az értelem elhomályosulása és az akarat rosszra hajlása nehézzé teszi. Ezért a katolikus erkölcstan számára ezen a területen különleges fontossággal bír a kinyilatkoztatás, a Szentírás és a hagyomány.</p>
<p style="text-align: justify;">Szent Tamás szerint a tárgya szerint bocsánatos bűn a körülményei miatt nem válhat halálos bűnné. A bocsánatos bűn akkor válik halálossá, ha a bűn által megvalósított cél végső céllá válik vagy maga a tárgya szerinti bocsánatos bűn cselekedete egyben valamilyen tárgya szerinti halálos bűn megvalósítása is. Ilyenkor arról van szó, hogy a konkrét cselekedet tárgyilag több bűnt valósít meg (erre példa az olyan fecsegés, amely egyben súlyos rágalmazás is).</p>
<p style="text-align: justify;">Hasonlóan „merev” álláspontot képvisel Szent Tamás az <em>Amoris Laetitita </em>8. fejezete szempontjából fontos kérdésben is: tehetik-e a körülmények a tárgya szerint halálos bűnt, a házasságtörést bocsánatos bűnné. Szent Tamás szerint ez nem lehetséges. A tárgya szerint halálos bűn csak az ezt megvalósító emberi cselekedet tökéletlensége miatt válhat bocsánatos bűnné. Azaz, az ilyen esetekben csak akkor lehet bocsánatos bűnről beszélni, ha az ember nem teljesen emberként cselekszik, az emberi cselekedethez szükséges megfontolás és szabad választás olyan mértékben van korlátozva, hogy már nem beszélhetünk teljes emberi cselekedetről. Mint említettük, Szent Tamás szerint az ilyen cselekedetek hirtelen (subito) történnek. Ugyanez a szó szerepel abban a szövegben is, amelyben az állat valamilyen cél megvalósítására törekvő cselekedetéről van szó (ST I/II q. 6 a. 2). Az állati cselekvés éppen hirtelensége, azonnalisága, automatikus volta, teljes spontaneitása miatt különbözik az igazi emberi cselekedettől, amelyet a céllal kapcsolatos megfontolt döntés jellemez. Elvileg tehát lehetséges az, hogy a tárgya szerint halálos bűn az emberi gyengeség, betegség miatt bocsánatos bűnné válik. Sőt még az is lehetséges elvileg, hogy olyan mértékben nem lehet emberi cselekedetről beszélni, hogy tulajdonképpen már bűnről sincs szó. Nem biztos azonban, hogy ezek az elvi lehetőségek alkalmazhatóak a 8. fejezetben említett esetre. A házasságon kívüli tartós párkapcsolatokban ugyanis a házasságtörés tárgya szerint súlyos bűnét rendszeresen követik el, tehát nincs alapja valamilyen hirtelenségről, teljes spontaneitásról beszélni. Az állapotszerűség, a rendszeresség ugyanis feltételez valamilyen megfontolást. A „megoldás” tehát ezekben az esetekben nem annyira a fentebbi erkölcstani elv alkalmazásában rejlik, hanem a bűnös helyzet felismerésében, az ebből való szabadulásra törekvésben, a valódi bűnbánatban, Isten szabadító kegyelmének állhatatos kérésében és a visszaesésektől sem mentes küzdelemben. A bűnös helyzettől őszintén szabadulni akarót Isten megsegíti, és előbb-utóbb az Ő segítségével megoldódik az a nehéz helyzet, amelybe végül is saját döntésük alapján kerültek az új párkapcsolatban élők.</p>
<p style="text-align: justify;">A bocsánatos bűn, jóllehet nem okozza a megszentelő kegyelem állapotának az elvesztését, mégis valóságos bűn. A bocsánatos bűn legfőbb veszélye az, hogy hajlamossá tesz a halálos bűn elkövetésére. Szent Tamás két ilyen veszélyt említ (ST I/II q. 88 a. 3). Az egyik ilyen az, hogy a fő cél lassan áthelyeződhet a bocsánatos bűn által megjelölt célba. A másik veszély az, hogy a bocsánatos bűn elkövetése által a célok rendje bizonyos értelemben véve a figyelmen kívülre kerül. A cselekedetek ismétlése miatt hajlam alakulhat ki arra, hogy a végső cél kerüljön teljesen a figyelmen kívülre.</p>
<p style="text-align: justify;">A keresztény tökéletesség felé haladás nem csak tanács, hanem parancs: „Ti tehát legyetek tökéletesek, mint ahogy a ti mennyei Atyátok tökéletes” (Mt 5, 48). A tökéletesség felé haladás pedig jelenti a bocsánatos bűnöktől való megszabadulást is. A bocsánatos bűnökhöz való ragaszkodás így a haladás megszűnését, az úton rekedést jelenti.</p></div>
    </div>
    
    <div class="article">
        <div class="title">Kereszténység  és kultúra</div>
        <div class="categories">kereszténység és kultúra</div>
        <div class="summary">Szeptember 18. és 20. között tartják Assisiben a Szentatya részvételével a vallások közti béketalálkozót. (Az ember nem minden aggodalom nélkül néz a ilyen jellegű találkozók elé. Jó lenne, ha a találkozón részt vevő katolikusok a találkozó előtt elolvasnák a Hittani &#8230; <a href="https://www.matthaios.hu/keresztenyseg-es-kultura/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Szeptember 18. és 20. között tartják Assisiben a Szentatya részvételével a <a href="http://www.magyarkurir.hu/hirek/kozzetettek-ferenc-papa-szeptember-20-i-assisi-latogatasanak-programjat">vallások közti béketalálkozót</a>. (Az ember nem minden aggodalom nélkül néz a ilyen jellegű találkozók elé. Jó lenne, ha a találkozón részt vevő katolikusok a találkozó előtt elolvasnák a Hittani Kongregáció 2000-ben kiadott <em><a href="http://uj.katolikus.hu/konyvtar.php?h=149">Dominus Jesus</a> </em>nyilatkozatát „Jézus Krisztus és az Egyház egyetlen és egyetemes üdvözítő voltáról”.) A találkozó mottója: „Szomjazzuk a békét. Vallások és kultúrák párbeszédben”.</p>
<p style="text-align: justify;">A „kultúra” szó sokjelentésű szó. Maga a szó  a latin <em>colo (colere, colui, cultum) </em>igéből származik, amely elsődlegesen a föld megművelését jelenti. Nyilván ettől a jelentésétől nem függetlenül jelenti még a valakire, valamire való gondot viselést. De az ige kifejezi még a valaki iránti figyelmet, tiszteletet is (Finály Henrik: A latin nyelv szótára). Az igéből származó, magyar szóvá is vált „kultusz” szó már a vallásos tiszteletre is utal. A kultúra valamilyen értelemben az ember környezetét jelenti, de ez a környezet nem az egyszerű természeti környezet, ez a környezet az ember műve. A kultúra ebben az értelemben jelentheti mindazt, amit az ember azért alkot, hogy igényeinek megfelelően élhessen. Az emberi alkotásról itt történelmi méretekben van szó, ezért szóba jöhet a fejlődés kérdése is. Vannak, akik a kultúrát inkább csak az ember szellemi természetének megfelelő dolgokra vonatkoztatva szembe állítják a magasabb értelemben vett igazi kultúrát, elsősorban a művészeteket a technikai értelemben vett civilizációval, amelyet bizonyos értelemben véve alacsonyabb rendűnk tartanak. Valójában nem célszerű az ilyen megkülönböztetés, hiszen a technika vivmányai is az ember szellemi tevékenységének az eredményei. Célszerű tehát a kultúra körét a lehető legtágabbra venni, de a pusztán természeti dolgok, mint például az éghajlat, már kizárható a kultúra köréből, hiszen ez az állatvilág környezete is. Ez persze nem jelenti azt, hogy az éghajlat nem lehet kultúrát befolyásoló tényező, de maga az éghajlat nem a kultúra része. Ha persze az ember mesterségesen állítja elő éghajlatát (vagy teszi tönkre ezt), akkor már ez is a kultúra körébe kerülhet.</p>
<p style="text-align: justify;">A fentiekből nyilvánvaló, hogy a kultúra fogalma nem könnyen meghatározható fogalom. Még azt is vitatják, hogy mi tekinthető egyáltalán a kultúra körébe tartozónak. A kultúra fentiekben javasolt, legtágabb értelembe vett fogalmának viszont az a veszélye, hogy így csak egy felsorolás jellegű gyűjtőfogalommá válik. A kultúrával foglalkozó tudományok (kultúrantropológia, kultúrpszichológia, kultúrfilozófia stb.)  sokszor csak kiragadnak egy-egy mozzanatot a kultúra jelenségéből és megpróbálják erre visszavezetni az egész jelenséget. Minthogy a kultúra az ember kultúrája, a kultúra jelenségének megértéséhez szükséges az ember valamilyen szintű megértése, az antropológiai kiindulás. Csak miután a kultúra jelenségét sikerült valamilyen szinten megérteni, lehet a teológia szintjén beszélni a kereszténység, a hit, az Egyház kultúrához való viszonyáról, kultúrával való „párbeszédről”.</p>
<p style="text-align: justify;">A kereszténység és a kultúrák viszonyáról, párbeszédéről Török Csaba atya írt egy könyvet a „Kultúrák lelke” címmel. (Török Csaba: Kultúrák lelke, Új Ember, 2013. A könyvről szóló ismertetések <a href="http://www.magyarkurir.hu/hirek/torok-csaba-kulturak-lelke">itt</a> és <a href="http://www.magyarkurir.hu/kultura/torok-csaba-kulturak-lelke-71038">itt</a> olvashatók.)  A szerző a könyv első részében áttekinti a történelem folyamán kialakult „kultúraelméleteket”, rámutatva ezek hiányosságaira, részleges, töredékes voltára. A könyv antropológiai kiindulásul Roest Crollius, Karl Rahner és Arend van Leeuwen nyomán az ember önmagához való visszatérését választja. Azt is mondhatnánk, hogy a szerző kiindulásul a kontinentális teológiában meglehetősen elterjedt, transzcendentális filozófiai nézőpont alapján álló antropológiát választ. A Heideggernél, Karl Rahnernél és másoknál sűrűn alkalmazott kötőjeles szóösszetételeket használva beszél arról, hogy „az emberi <em>Zu-sich-selbst-Kommen (önmagához jövés)</em> soha nem választható el a <em>Von-einem-anderen-Kommen (másiktól jövés)</em> szempontjától” (137. o.). Ebből a kiindulási pontból vezethető le a két alapkategória, amelyek közül az első „az <em>otherness, Anders-Sein, </em>vagyis a <em>másként való lét”</em>. Itt lényegében arról van szó, hogy egy ember mindenki mástól különbözően, elhatároltan, egyénként él. A második „a <em>being-in-the-world, In-der-Welt-Sein, </em>azaz a <em>világban való lét</em> kategóriája” (138. o.). A világban való lét „kommunikativítás (önmagam közlése és a körülöttem lévő világ önközlésének a befogadása)” (138. o.). A két alapkategória megvalósítása a kultúrában két tendencia által történik.  Ez a két tendencia az önmegvalósításnak és a világ humanizálásának (vagyis a szellemiség, a lelkiség világba való kivetülésének) a tendenciája. A kulturális rétegeket a fentieknek megfelelően a következő táblázat sorolja fel (138. o.):</p>
<table>
<tbody>
<tr>
<th></th>
<th>Másként való lét</th>
<th>Világban való lét</th>
</tr>
<tr>
<td></td>
<td>a kultúra receptív szempontja</td>
<td>a kultúra kommunikatív szempontja</td>
</tr>
<tr>
<td></td>
<td>az ember mint egyén</td>
<td>az ember mint személy</td>
</tr>
<tr>
<td><strong>Az ember önmegvalósítása</strong></td>
<td>technika, gazdaság, politika</td>
<td>nyelv, irodalom, zene, tánc, játék, nevelés, lelki élet</td>
</tr>
<tr>
<td><strong>A világ humanizálása</strong></td>
<td>mezőgazdaság, kézművesség, építészet, ipar</td>
<td>művészet, szimbólumok</td>
</tr>
</tbody>
</table>
<p style="text-align: justify;">Ha egy társadalomban a táblázat második oszlopában felsoroltak jutnak túlsúlyra, akkor individuális, önmagába forduló társadalomról van szó. Ezzel szemben a harmadik oszlop az önközlésen és elfogadáson alapuló személyes társadalmat jelenti. A kétféle társadalom, kultúrafelfogás közül az első negatív, agresszív, exkluzív, míg a második  esetében „egyfajta egységesítő, egyetemes szempont válik hangsúlyossá”.</p>
<p style="text-align: justify;">Úgy gondolom, hogy a kultúra fogalomának fenti megragadása önkényesnek, fogalmilag nem eléggé megalapozottnak tűnik. A „transzcendentális filozófia” antropológiája nem ad elég alapot a kultúra mélyebb megértéséhez. A következő bejegyzésekben a kultúra Aquinói Szent Tamást követő (tomista) antropológiából kiinduló értelmezéséről is lesz szó.</p>
<p style="text-align: justify;">A szerző a divatos „paradigma” szót használva három paradigmáról beszél a kereszténység és a kultúra viszonyával, „párbeszédével” kapcsolatban. A paradigmákban fontos szerepet játszanak a különböző, történelemben kibontakozó kultúra-felfogások. Az első paradigmát pragmatikus-etikai szemléletűként jellemzi a könyv és ez körülbelül a 2. Vatikáni Zsinatig tartott. A zsinat után bontakozott ki az inkulturáció paradigmája, amelyet a szerző Krisztus-központú paradigmának nevez, mert a kereszténység és a kultúrák közti viszonyt a megtestesülés analógiájára képzelték el. Ezeknek, a könyv szerint nem kielégítő paradigmáknak a felváltására tesz javaslatot a szerző. Az általa javasolt paradigma a Szentlélek-központú (pneumatocentrikus) paradigma, amely a kereszténység, a hit és a kultúrák közti párbeszéd megfelelő alapja lehetne. Ebben a bejegyzésben nem foglalkozunk részletesen a megoldásként javasolt paradigma kritikájával (erre a későbbiekben kerül majd sor). Most csak megjegyezzük, hogy a teológiai reflexióból hiányzik a természetes és természetfölötti rend határozott megkülönböztetése és nyilván ezzel összefüggésben alig van szó az áteredő bűn kultúrákra való hatásáról. Ez a hiány lényeges hiány, mert ezáltal szerintem a kereszténység és a kultúrák viszonyának leírására legalkalmasabb „paradigma”, a természetes és természetfölötti rend közötti különbség régi-új paradigmája került ki a látótérből. A kereszténység ugyanis úgy emeli föl a kultúrát, ahogyan a kegyelem emeli föl a természetet. Ez a fölemelés nem jelenti a természet lerombolását, <em>gratia non destruit sed supponit naturam, </em>a kegyelem nem rombolja le, hanem föltételezi a természetet. A kegyelem és a természet viszonyáról elsődlegesen az ember esetében beszélhetünk, de ez a viszony alkalmas lehet analógiaként a kereszténység és a kultúrák közti viszony megvilágítására is.</p>
<p style="text-align: justify;">Amikor a kereszténység először találkozott a születését körülvevő zsidó kultúrától különböző görög-római kultúrából jövő megtérőkkel, Szent Pál a helyzetet egy ókori földművelésből vett hasonlattal világítja meg. Az ókori kertészetben a hosszú életű, nemes olajfa egyes elszáradt ágai helyébe a vad olajfa ágait oltották be, amelyek az őket hordozó nemes olajfa termését hozták. A nemes olajfa letört ágai a zsidóságot jelentik, amelyből csak a „kiválasztott maradék” érte el, amit keresett. A letört ágak rovására dicsekvőnek ezt tanácsolja az apostol (Rom 11, 18-19):</p>
<blockquote><p><span style="font-size: medium;">Ha egyik-másik ág le is tört, s te vad olajfa létedre beléjük lettél oltva, és részese lettél az olajfa gyökerének és dús nedvének, ne dicsekedjél az ágak rovására. Ha mégis dicsekednél, tudd meg: Nem te hordozod a gyökeret, hanem a gyökér téged.</span></p></blockquote>
<p style="text-align: justify;">A kultúrák szempontjából a kereszténységre való ráoltódás azonban nem két kultúra síkján történik, hanem mintegy a természetes, illetve az áteredő bűn hatása alatt álló vad oltódik rá a nemesre, a természetfölöttire. Ez a ráoltódás nem megszűnést, hanem felemelkedést, megnemesedést jelent. Ebben a viszonyban világosan látszik a kereszténység elsőbbsége, de ez az elsőbbség nem kulturális szempontból vett elsőbbség, magasabbrendűség, hanem a természetfölötti magasabbrendűsége a természetessel szemben.</p>
<p style="text-align: justify;">Történelmi méretekben történt ez a ráoltódás, amikor a kereszténység találkozott a görög-római, majd később a germán, szláv és egyéb kultúrákkal. A kultúra megnemesítése azonban soha sem teljes, nem hatja át teljesen a kultúra minden mozzanatát, az összes kultúrában élőt. Ezért még a virágzó középkori keresztény kultúra is sebezhető volt és napjainkban az európai kultúra már végleg elveszíteni készül (vagy már el is vesztette) természetfölötti gyökerét. Az európai kultúrát azonban kétségtelenül a kereszténység tette naggyá. Ez segített például fölismerni azt, hogy a Logosz, az Értelem által teremtett világnak értelmes rendje van, amely az emberi értelem számára felismerhető, kutatható. Ezért ebben a kultúrában a természettudományok nem „halva születtek”, mint más kultúrákban (Jáki Szaniszló: A tudomány megváltója, Ecclesia 1990, 23-60. o.). A természettudományok alapján ki tudott fejlődni az a technikai civilizáció, amely az egész világon elterjedt. Hasonlóan az emberi személy, az emberi jogok azon tisztelete is ezen kultúrában fejlődött ki, amelyre például még a más kultúrákból érkező migránsok is hivatkoznak. Az európai kultúra megmutatja azt, hogy mit nyer egy kultúra a kereszténység által, de azt is látjuk, hogy mit veszít, ha ettől elszakad.</p>
<p style="text-align: justify;">A következő bejegyzések részletesebben foglalkoznak majd a most csak vázlatosan említett témákkal.</p>
<p>&nbsp;</p></div>
    </div>
    
    <div class="article">
        <div class="title">Az ember és kultúrája (1)</div>
        <div class="categories">kereszténység és kultúra</div>
        <div class="summary">Az előző bejegyzésben fölvetetődött a kereszténység és a kultúra viszonyának a kérdése. Mielőtt ezzel foglalkoznánk, először azt kell tisztáznunk, hogy tulajdonképpen mi is a kultúra. Azt is említettük, hogy a kultúra megértésének az ember megértéséből, az antropológiából kell kiindulnia, hiszen &#8230; <a href="https://www.matthaios.hu/az-ember-es-kulturaja-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/keresztenyseg-es-kultura/">előző bejegyzésben</a> fölvetetődött a kereszténység és a kultúra viszonyának a kérdése. Mielőtt ezzel foglalkoznánk, először azt kell tisztáznunk, hogy tulajdonképpen mi is a kultúra. Azt is említettük, hogy a kultúra megértésének az ember megértéséből, az antropológiából kell kiindulnia, hiszen a kultúra az ember kultúrája.</p>
<p style="text-align: justify;">Az alábbiakban az Aquinói Szent Tamást követő antropológia alapján kíséreljük meg megérteni a kultúra bonyolult jelenségét. Szent Tamás kifejezetten nem foglalkozott a kultúra jelenségével, antropológiája azonban alapot adhat ennek értelmezéséhez. Arra a kérdésre, hogy mi az ember, Szent Tamás azt a választ adja, amelynek rövid összefoglalását megtalálhatjuk a Katolikus Egyház Katekizmusában (362-368): az ember test és lélek egysége. Erről az egységről a Vienne-i Zsinat alapján ezt mondja a katekizmus: „A lélek és a test egysége olyan mély, hogy a lelket a test „formájának” kell tekinteni; azaz az anyagból alkotott test a szellemi lélek miatt emberi és élõ test; a szellem és az anyag az emberben nem két egyesült természet, hanem egységük egyetlen természetet alkot” (365). A skolasztikus szakkifejezés szerint a hallhatatlan lélek az anyagból álló test <a href="https://www.matthaios.hu/az-ember-test-es-lelek-1-resz/">lényegadó formája</a> (forma substantialis). Az embernek ebből a meghatározásából következik, hogy ő egyszerre biológiai (pontosabban állati) és szellemi lény. Egy másik fontos következmény az, hogy az ember az emberi fajnak egyede. Az emberi faj biológiai értelemben vett fajnak is tekinthető, de a többi állatfajtól ezt a fajt leginkább a szellemi lélek mint forma különbözteti meg. Egy ember mint az ember fajnak egyede nem egyetlen képviselője a fajnak, hanem térben és időben még nagyon sok egyed van rajta kívül.</p>
<p style="text-align: justify;">Az ember fentebb vázolt természeténél fogva vonzódik a természetének megfelelő jók megvalósítására, erre hajlama van. Ezeket a természetes hajlamokat Szent Tamás a következőképpen sorolja föl (ST I/II q. 94 a. 2):</p>
<blockquote><p><span style="font-size: medium;">Az emberben elsősorban arra a természete szerinti jóra való hajlam van meg, amely közös minden szubsztanciában, ugyanis minden szubsztancia kívánja a saját természete szerinti fönnmaradását. Ezen hajlam szerint mindaz a természettörvényhez tartozik, ami által az ember élete megőrződik és ami által az ezzel ellentétes dolgok megakadályozódnak. Másodszor  természete szerint egy ennél speciálisabb hajlam is van az emberben, amely már csak az állatokkal közös. Ennek megfelelően a természettörvény tartalmazza azt, amire a természet minden állatot megtanít, azaz a férfi és a nő egyesülését, a gyermekek felnevelését és hasonlókat. Harmadszor megvan az emberben az értelmes természete szerinti jóra való hajlam is, és ez már csak az ember sajátja. Eszerint az emberben természetes hajlam van arra, hogy az Istennel kapcsolatos igazságokat megismerje és hogy közösségben éljen.</span></p></blockquote>
<p style="text-align: justify;">Az ember által létrehozott kultúra célja tulajdonképpen az, hogy a fenti, természetes hajlamok szerinti jóknak mint céloknak a megvalósítását előmozdítsa. Az értelmes szellemi természet hajlamaival kapcsolatban még megemlíthetjük a megismerésre, a tudományra és a művészetekre való általános hajlamot is. Azt is meg kell jegyezni, hogy az ember esetében az emberalatti világgal közös hajlamokat is bevilágítja az ember szellemi természete. Így például a faj fenntartásának az intézménye, a család sokkal több, mint egy biológiai egység, de a biológiai alapok nélkül nincs család. A természetes hajlamokból kiindulva a kultúra különböző területeit már az eddigiek alapján is át tudjuk tekinteni (természetesen a teljesség igénye nélkül):</p>
<table>
<tbody>
<tr>
<th>Az önfenntartás hajlama</th>
<th>A fajfenntartás hajlama</th>
<th style="text-align: center;">Az értelmes természetből fakadó hajlamok</th>
</tr>
<tr>
<td>Mezőgazdaság, ipar, egészségügy&#8230;</td>
<td>Család,nevelés,oktatás&#8230;</td>
<td>Tudományok, művészetek, vallás, közösségi élet (nyelv, kommunikáció, társadalom, jog, állam&#8230;)&#8230;</td>
</tr>
</tbody>
</table>
<p style="text-align: justify;">A fenti vázlatos felsorolás persze kevés a kultúra lényegének a leírására. Az efelé vezető úton azonban újabb segítséget kapunk Szent Tamástól. A filozófia, a logika történetében nagy szerepet játszik Arisztotelész kategóriákról szóló írása. Arisztotelész azt vizsgálja, hogy hányféleképpen lehet valami állítmány egy mondatban. Aquinói Szent Tamás határozottan vallja, hogy az állítmányok legfelsőbb osztályai, a kategóriák megfelelnek a létezés világunkban található módjainak, ezért ő ezekből a létezési módokból kiindulva jut el az arisztotelészi tíz kategóriához <a class="footnote" href="https://www.matthaios.hu/feed/?paged=6#note-3491-1" id="return-note-3491-1" title="John F. Wippel: The Metaphysical Thought of Thomas Aquinas, The Catholic University of America Press, 2000, 208-228. o.)"><sup>1</sup></a>. Közülük a <em>habitus </em><em>(bírás, viselés) </em> <a class="footnote" href="https://www.matthaios.hu/feed/?paged=6#note-3491-2" id="return-note-3491-2" title="A habitus névvel jelölik a mínőség kategóriájának egy alosztályát, a készségek alosztályát  is."><sup>2</sup></a> kategóriájával kapcsolatban megállapítja, hogy az ebbe az osztályba tartozó állítmányok csak emberről állíthatóak. Ilyen állítmány például valamilyen külső dolog, például egy ruha viselésének az állítása (István kék télikabátot visel.) Ha netán valamilyen állatról állítunk ilyesmit (például a kutyán nyakörv van), akkor emögött is valamilyen emberi tevékenység van (egy ember felkötötte a kutyára a nyakörvet). Ezt bővebben Szent Tamás a következőképpen magyarázza meg (Comm. in Phys III Liber 3 lectio 5): az állatokat a természet ellátja az életük fenntartásához szükségesekkel. Így például egyes állatoknak szarvuk van, hogy védekezni tudjanak. Vastag és szörös bőrük védi őket a hidegtől, vagy paták védik meg őket attól, hogy a járás közben sérüléseket szenvedjenek. Ezek a dolgok azonban nem külső dolgok, hanem az állathoz tartoznak, az állat részei. A biológiai fejlődéselmélet alapján folytatni tudjuk Szent Tamás gondolatmenetét: az emberalatti állatoknál a természetes kiválasztódás a törzsfejlődés folyamán lényeges biológiai változásokat idézett elő, ami által új fajok alakultak ki, új tulajdonságokkal. Az emberről azonban így ír Szent Tamás:</p>
<blockquote><p><span style="font-size: medium;">A természet azonban nem adott ilyesmit az embernek, részben azért, mert ez nem illene az emberi test finomságához, részben pedig azért, mert az ember értelmének megfelelő sokféle tevékenységhez nem tudna alkalmazkodni a természet által meghatározott eszköz. Mindezek helyett azonban az ember rendelkezik értelemmel, amely segítségével külső dolgokkal helyettesíti azokat, amelyek más állatoknál bensőleg hozzájuk tartozó dolgok. Így, amikor arról van szó, hogy az ember páncélba vagy valami másba öltözik vagy cipőt vesz fel, ez valami külső dologra vonatkozik.</span></p></blockquote>
<p style="text-align: justify;">Visszatérve a biológiai fejlődéselmélethez, az emberi faj biológiai stabilitását, lezártságát éppen az biztosítja, hogy neki elsősorban nem biológiailag kell alkalmazkodnia környezetéhez, az alkalmazkodás a csak az emberre jellemző értelem műve <a class="footnote" href="https://www.matthaios.hu/feed/?paged=6#note-3491-3" id="return-note-3491-3" title="Természetesen az embernél is jelen vannak a biológiai alkalmazkodás egyes mozzanatai, így például izzadással növeli teste hőleadó képességét. Ez azonban éppen az értelmes alkalmazkodás elsőbbsége miatt nem vezet új faj kialakulásához."><sup>3</sup></a>.</p>
<p style="text-align: justify;">Szent Tamás gondolatmenetét tovább bővíthetjük, ha figyelembe vesszük azt, hogy az ember természeténél fogva közösségben él, így az egy időben élő emberek között munkamegosztás jöhet létre. Nem kell az embernek közvetlenül egyedül megtennie mindazt, ami számára fentebb említett hajlamai miatt szükséges. Arra is megvan az (elvi) lehetőség, hogy ki-ki azzal foglalkozzon, amihez leginkább van tehetsége, és így az egyes munkákat az ahhoz jobban értők nagyobb tökéletességgel tudják elvégezni. De az ember közösségben élésének időbeli dimenziója is van. Egyetlen ember adott tartamú élete alatt csak kevés dolgot tud megismerni, csak kevés dolgot tud alkotni. Az ember közösségi létezése folytán azonban rendelkezésére áll az elődők ismerete, az elődők alkotása. A tomista antropológia szerint az ember értelme létezésének kezdetén csak képesség, „tabula rasa”, nincsenek velünk született ismeretek. Nem szükséges azonban, hogy az értelem tartalmai csak a saját tapasztalatok, csak a saját megismerés alapján jöjjenek létre, mert rendelkezésre áll az elődök, a többi ember ismerete, az elődök, a többi ember alkotása.</p>
<p style="text-align: justify;">Az emberben tehát a biológiai törzsfejlődés elérte csúcspontját, ez lezárult azáltal, hogy a test formája az Isten által létrehozott értelmes lélek lett. A biológiai törzsfejlődés helyét a kultúra vette át. A kultúra nem lényegileg, biológiai értelemben vett részeként van meg az emberben. A kultúra az emberhez képest külsődleges, mintegy öltözékként veszi körül az embert. Az ember lényegéből következik, hogy kultúrát alkot, de egy adott kultúra, amelyben az ember él, már esetlegesség, járulék (akcidens). Ezért tévesek azok az elképzelések, amelyek egy adott kultúrát az ember lényeges részének, a kultúrák fejlődését az ember lényegi fejlődésének, lényegi változásának tekintik. Az ember alatti világ esetében a fejlődés lényegi: új fajok kialakulásához vezet, a kulturális fejlődés azonban nem érinti az ember lényegét. Ennek fontos következménye, hogy az ember lényegéből, természetéből fakadó hajlamait, képességeit, készségeit a különböző kultúrák nem változtatják meg, a változások csak azt a környezetet érintik, amelyben ezek érvényesülnek. Így például az erkölcsi rend nem kultúrafüggő, mert ez az ember természetes hajlamaira épül. Ha egy kultúra bizonyos vonásaiban ennek ellentmond (például kaszt-rendszer, emberáldozatok, többnejűség), akkor ez a kultúra ezekkel együtt elfogadhatatlan. A kultúrák fejlődése egyébként nem mentes az áteredő bűn hatásától, az értelem elhomályosulása és az akarat rosszra hajlása befolyásolja a kultúrák fejlődését.</p>
<p style="text-align: justify;">A következő bejegyzés is az ember és a kultúra közti viszony témájával foglalkozik.</p>
<div class="footnotes"><h2 class="notes">Jegyzetek:</h2><ol><li id="note-3491-1">John F. Wippel: The Metaphysical Thought of Thomas Aquinas, The Catholic University of America Press, 2000, 208-228. o.) <a href="https://www.matthaios.hu/feed/?paged=6#return-note-3491-1">&#8617;</a></li><li id="note-3491-2">A <em>habitus </em>névvel jelölik a mínőség kategóriájának egy alosztályát, a <a href="https://www.matthaios.hu/a-tudattalan-es-a-tomista-antropologia-2-resz/">készségek</a> alosztályát  is. <a href="https://www.matthaios.hu/feed/?paged=6#return-note-3491-2">&#8617;</a></li><li id="note-3491-3">Természetesen az embernél is jelen vannak a biológiai alkalmazkodás egyes mozzanatai, így például izzadással növeli teste hőleadó képességét. Ez azonban éppen az értelmes alkalmazkodás elsőbbsége miatt nem vezet új faj kialakulásához. <a href="https://www.matthaios.hu/feed/?paged=6#return-note-3491-3">&#8617;</a></li></ol></div></div>
    </div>
    
    <div class="article">
        <div class="title">Az ember és kultúrája (2)</div>
        <div class="categories">kereszténység és kultúra</div>
        <div class="summary">Az előző bejegyzés témáját folytatva a tomista antropológia fogalomkészletével próbáljuk meg jellemezni a kultúra összetett jelenségét. Amint erről már szó volt, a kultúra célja az ember természetének megfelelő cselekvésének az előmozdítása. Az ember természetéből fakadó hajlamai a saját maga fenntartására, &#8230; <a href="https://www.matthaios.hu/az-ember-es-kulturaja-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ember-es-kulturaja-1/">előző bejegyzés</a> témáját folytatva a tomista antropológia fogalomkészletével próbáljuk meg jellemezni a kultúra összetett jelenségét. Amint erről már szó volt, a kultúra célja az ember természetének megfelelő cselekvésének az előmozdítása. Az ember természetéből fakadó hajlamai a saját maga fenntartására, az emberi faj fenntartására való hajlamok és a szellemi természetéből fakadó hajlamok. Ez utóbbiak között van a megismerésre, a tudományra, a művészetekre, a vallásosságra és a közösségben való élésre való hajlam. Azt is említettük, hogy az ember szellemi természetének megfelelően a hozzá képest külső ruházattal, szerszámok használatával stb. alkalmazkodik környezetéhez, ellentétben az ember alatti állatvilággal, ahol ez az alkalmazkodás a törzsfejlődés folyamán az állat részét képező dolgok kifejlődése által valósul meg (például a hideg ellen a vastag, szőrös bőr). Az egyes ember időben és térben korlátozott létezéséből adott korlátokat az együttműködés és az elődök tudására, tapasztalatára, alkotására építés által lehet túllépni. Így a kultúra tulajdonképpen egy olyan emberek alkotta környezetet, „öltözéket” jelent, amely által az ember biológiai létezéséből adódó korlátain túlléphet. Így például az emberi szem biológiai szerkezetéből adódó korlátait a távcső és a mikroszkóp által meghaladhatja. Fontos a tér- és időbeli korlátok meghaladása a közösségi létezés által. Az ember mint egy közösség tagja átvitt értelemben jelen lehet mindenütt, ahol a közösség egy tagja jelen van. Ugyancsak fontos az időbeli korlátok meghaladása is. Az embernek rendelkezésére állhat az, amit a múlt generációk ismeretben és alkotásban elértek, erre támaszkodva léphet tovább. Így mintegy a biológia által korlátozott térbeli és időbeli jelenlét kitágul, az ember által elérhető tér és idő meghaladja azt, amit biológiai adottságai lehetővé tesznek. Ez a környezet mintegy „öltözékként” veszi körül az embert, de nem változtatja meg az ember lényegét, természetét. Így például az emberi megismerés továbbra is az érzékszervekre támaszkodó megismerés marad. A kultúra sem képes olyan ismereteket közvetíteni, amelyek eredete mögött nem érzékszervekre támaszkodó megismerés van.</p>
<p style="text-align: justify;">A kultúra tehát az ember szolgálatára van, ez mintegy külső felkészítést, támogatást jelent az ember természetének megfelelő cselekvésre, de az ember természetéből fakadó hajlamai továbbra is ugyanazok maradnak. A kultúra csak az ember biológiai korlátainak a kitágítását eredményezi, de nem ezen korlátok megszűnését. Ebből következik, hogy a kultúra hatása is korlátozott. Hatása azon területeken érvényesül erősen, ahol különösen jelentősek ezek a korlátok. Ilyen területek mindenekelőtt a természettudományok. A legalapvetőbb tapasztalatok (például az egység és a sokaság, az állandóság és a változás megtapasztalása) alapján keletkező ismeretek esetében  már kevésbé érvényesül a kulturális hatás. Ezért lehet például örök filozófiáról, <em>philosophia perennis-ről</em> beszélni, sőt a különböző kultúrák filozófiái is végül ugyanazokra a kérdésekre válaszolnak. Napjaink természettudománya is érdekes szempontokat ad a különböző kultúrákban megnyilvánuló egységgel kapcsolatban. A „nyugati” természettudomány az egész világon, minden kultúrában elterjedt. A tudomány fejlődéséhez jelentős hozzájárulások ma már sokszor más kultúrákból származóktól jönnek. Másrészt a természettudományoknál tapasztalható „aszimptotikus” fejlődés (az előző eredmények az újabb eredmények   speciális esetei) is utal arra, hogy ezek nem csak kulturális jelenségek, hanem itt valami olyannak a megismeréséről van szó, amely a kultúrán kívül áll, amit nem érint a kultúrák fejlődése.</p>
<p style="text-align: justify;">A kultúra és az ember viszonyával kapcsolatban fontos az ember elsőbbségének a hangsúlyozása. Az ember valóságos, szubsztanciális létező, de a kultúrának tulajdonképpen ilyen létezése nincs. A kultúra mint fogalom csak az emberi értelemben létezik (ens rationis), de ez a csak értelmi létezés nincs elszakadva a valóságtól, mert a kultúra körébe tartozó, tárgyak, vonatkozások már valóságos létezéssel rendelkeznek (ens rationis cum fundamento in re). A kultúra olyan rendszer, amely nem egy szubsztancia létezésében áll fenn. Minthogy a kultúra lényeges tulajdonsága az, hogy a következő generációk az előző generációk tudására, tapasztalatára, alkotásaira építenek, a kultúrák a történelemben fejlődnek. Ez a fejlődés azonban nem mentes az emberi természet áteredő bűn általi sebzettségének hatásától. Ezért előfordulhat, hogy egy kultúra egyáltalán vagy fejlődésének egy adott szakaszában nem teljesen felel meg céljának, a kultúrában élő emberek szolgálatának.</p>
<p style="text-align: justify;">Felvethető az a kérdés is, hogy miért vannak egyáltalán kultúrák, miért nem csak egyetlen kultúra létezik. A nyelvek, kultúrák sokaságának magyarázatát a Teremtés könyve 11. fejezete a bábeli torony építésének elbeszélésében (1-9) adja meg.  Nem biztos, hogy helyes álláspont az, ha ennek az elbeszélésnek semmilyen teológiai tartalmat nem tulajdonítunk. A kultúrák jelenleg tapasztalható sokaságához az áteredő bűn hatásai is hozzájárulhattak. Ezt a véleményt erősíti az a keresztény hagyományban megtalálható gondolat, amely szerint a pünkösdi nyelvcsoda éppen a bábeli történet fordítottja. A kinyilatkoztatás azonban csak homályosan, részletek nélkül beszél az Ádámtól Ábrahámig eltelt hosszú időről, ezért az imént feltett kérdés megválaszolását mindenképpen érdemes a természetes értelem fényénél is keresni.</p>
<p style="text-align: justify;">Egyik, a kérdés megválaszolására irányuló kísérlet <em>Richard Dawkins-tól</em> származik. Az ö<em>nző gén</em> című könyvének egyik fejezete a mémekről szól. A „mém” már magyarosított szó eredetileg tőle származik (meme), görögből vett gyökere az utánzásra utal. <em>Dawkins</em> észreveszi, hogy az emberi világ, a kultúra fejlődésével kapcsolatban a biológiai génre alapozva már nem adható megfelelő magyarázat.  A kultúrák különbözőségének, fejlődésének magyarázata érdekében a géntől különböző <a href="https://en.wikipedia.org/wiki/Meme">mém</a> fogalmát vezeti be. A mém nem teljesen definiált fogalma tulajdonképpen valami olyasmit jelöl, ami a kulturális közegben emberről-emberre átatódik. A mém lényegesen különbözik a géntől, mert itt nem egy kód hordozójáról van szó, hanem maga a tartalom az, ami átvivődik. <em>Dawkins</em> szerint az élet alaptörvénye „önmagukat másoló dolgok differenciált túlélése”. Ezen a tömör megfogalmazás a gének esetében arra utal, hogy a gén egyedről egyedre terjedése során egyrészt gondoskodik a szülők tulajdonságának öröklődéséről, másrészt azonban a génben is olyan változások történhetnek, amelyek egyes tulajdonságok változását eredményezik, és így a változatok is megjelennek. Minthogy a természet által nyújtott erőforrások, a környezet nem teszik lehetővé, hogy minden faj korlátlanul szaporodjon, azon változatok fognak elterjedni, amelyekben a gének olyan tulajdonságokat hordoznak, amelyek jobban biztosítják a változat egyedeinek túlélését, a változat elterjedését.</p>
<p style="text-align: justify;">Mém lehet tulajdonképpen valamilyen divat (például magassarkú cipő), valamilyen dallam, valamilyen tudományos fogalom, építészeti stílus stb, tehát mindaz, ami emberről-emberre tudatilag átvivődik. A mémek tulajdonságaik folytán nagyobb komplexumokká szerveződhetnek és így újabb mémeket alkothatnak. Így lehet beszélni az istenfogalomról mint mémről sőt egész vallásos rendszerekről. A mémek terjedése <em>Dawkins</em> szerint az emberi agyakban történik, viszont ezek az összes mém számára nem biztosítanak korlátlan terjedési lehetőséget, mert az agy befogadó képessége korlátozott. Ezért a mémek terjedését is a tulajdonságaik alapján történő természetes kiválasztódás korlátozza, egyes mémek hosszú időn keresztül élő, túlélő mémek, más mémek viszont kihalnak.</p>
<p style="text-align: justify;">A mém mint a kulturális átvitel fogalma a kultúrák terjedésének, fejlődésének vizsgálatában hasznos segédfogalomnak bizonyulhat. Az ezt körülvevő neo-darwinista elmélet kritikájával most nem foglalkozunk. Ilyen kritikák szaktudományos oldalról is vannak. Csak azt említjük meg, hogy az elmélet ateista értelmezésével az a probléma, hogy ez a magyarázat keresésében leáll és nem keresi magának az evolúciós mechanizmusnak a magyarázatát, hanem egyszerűen csak a véletlenre hivatkozik, ami nem magyarázat. Így a <em>Dawkins</em> által érzelmileg oly hevesen elutasított isten csak a „vak órásmester”, de nem a semmiből a mindenséget teremtő Isten, aki maga a teljes megvalósultság (actus purus), a létezést nem tulajdonságként, hanem lényegként birtokló teljesség (ipsum esse subsistens).</p>
<p style="text-align: justify;">A következő bejegyzésben a mém fogalmát használva arról is szó lesz, hogy az ember nemcsak a kultúrával áll szemben, hanem a teremtett világgal, sőt magával a Teremtővel is. A mémek csak az ember ismereteinek, szellemi életének egyik forrását jelentik. Azt is megemlítjük, hogy a kinyilatkoztatással megjelent az a „mém”, amely természetfölötti eredetű.</p>
<p>&nbsp;</p></div>
    </div>
    
    <div class="article">
        <div class="title">Az ember és kultúrája (3)</div>
        <div class="categories">kereszténység és kultúra</div>
        <div class="summary">Az előző bejegyzésekben megpróbáltuk a kultúra összetett jelenségét a tomista antropológia szempontjából leírni. A kultúra célja annak előmozdítása, hogy az ember természetéből fakadó céljainak megfelelő életet éljen. A kultúra tulajdonképpen egy olyan ember alkotta környezet, „öltözék”, amely körülveszi az embert &#8230; <a href="https://www.matthaios.hu/az-ember-es-kulturaja-3/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben megpróbáltuk a kultúra összetett jelenségét a tomista antropológia szempontjából leírni. A kultúra célja annak előmozdítása, hogy az ember természetéből fakadó céljainak megfelelő életet éljen. A kultúra tulajdonképpen egy olyan ember alkotta környezet, „öltözék”, amely körülveszi az embert és amely lehetővé teszi, hogy az ember biológiai létezéséből adódó korlátai kitáguljanak. Az <a href="https://www.matthaios.hu/az-ember-es-kulturaja-2/">előző bejegyzésben</a> hivatkoztunk a <em>Richard Dawkins </em> által bevezetett mém fogalmára. A mém fogalma analóg a biológiai gén fogalmával, a mém azonban a kulturális tartalmak átadásának és fejlődésének leírására vonatkozik. A mém tulajdonképpen olyan kulturális tartalmat jelöl, amellyel kapcsolatban az átadás valamilyen egységéről beszélhetünk. <em>Dawkins</em> az analógia mellett hangsúlyozza a gén és a mém közti különbséget is, elutasítva a kultúra fejlődésének olyan magyarázatát, amely emögött valamilyen biológiai előnyre törekvést lát. Határozott különbséget tesz a biológiai „gén-tér” (gene pool) és a mémek tere között. A kettő közti viszonyt úgy határozza meg, hogy a biológiai fejlődés elvezetett ahhoz az idegrendszerhez, agyhoz, amelyet az utánzás kifejlődött képessége jellemez, így az emberi agyak alkotják a mém-teret. A fejlődést <em>Dawkins</em> szerint általában (a géneken alapuló fejlődést is magába foglalva) az jellemzi, hogy (1) vannak önmagukat másoló mechanizmusok, replikátorok; (2) ezekben a replikátorokban a másolás folyamán változások is történhetnek; (3) van egy olyan tér, amely nem homogén a változatok túlélésére nézve, azaz ez a tér bizonyos változatok túlélését támogatja, más változatok túlélését akadályozza.</p>
<p style="text-align: justify;">A mémek a kommunikáció által másolódnak, kerülnek egyik emberből a másikba, de a terjedésben az utánzás is szerepet játszik. A második feltétel nyilvánvalóan teljesül, hiszen nincs két egyforma ember, a mémben már csak a másik ember általi befogadás is változást okoz. A mém-tér, az emberek erőforrásai nem korlátlanok, egyszerre csak adott számú mém lehet egy emberben. Ennek következményeként új mémek megjelenése más mémek kárára történik. A mém sikerességével  kapcsolatban <em>Dawkins</em> ugyanazt a három tényezőt említi, amely a gének esetében is a siker kulcsa: a mémnek hosszú életűnek kell lennie; termékenynek azaz jól terjedőnek kell lennie; harmadszor pedig a másolódásban fontos az eredetihez való hűség, erős hasonlóság. A mém hosszú élete a három tényező közül a legkevésbé fontos. A hosszú élet természetes nem azt jelenti, hogy a mém „hordozója” legyen hosszú életű, hiszen a mém élete túlnyúlik egy konkrét hordozója életén. Beethoven már régen nem él, de szimfóniái ma is élnek. A mém termékenysége a befogadásra való hajlandóságtól függ, de attól is, hogy egyáltalán hány embert ér el a mém. Tudományos eredmények esetében a termékenységet mutatja a tanulmányra tett hivatkozások száma. A reklámnak, mint mémnek az elterjedtségére a reklámozott termék eladásából származó bevétel nagysága utal.</p>
<p style="text-align: justify;">A fejlődéshez szükséges, hogy a másolások folyamán változások történhessenek. A változások miatt azonban előfordulhat, hogy a fejlődés nem vezet semmilyen stabilabb képződményhez, például biológiai értelemben vett fajhoz. Vagy a mémek esetében a változások következtében az egyes emberek, csoportok annyira különbözően fogadják be a mémeket, hogy szó sem lehet már valamilyen értelemben vett egységes kultúráról. A kultúrák történelmében valóban voltak zavaros korszakok, amikor a régi kultúrák felbomlottak, az újak pedig még nem alakultak ki (ilyen például a népvándorlás kora). Az élővilág fejlődésében a stabilitást előmozdító tényező az, amikor egymás kiegészítő, egymással együttműködő tulajdonságokat hordozó gének összekapcsolódnak olyan komplexumokat alkotva, amelyek a stabilitás előmozdítói lehetnek. A mémek esetében is létrejöhetnek ilyen komplexumok, az egymást kiegészítő, jól együttműködő mémek mintegy új mémet alkotnak növelve a stabilitást. Ilyen komplexumok esetében az új, ebbe nem illő mémek nem tudnak teret nyerni a mém-térben (legalábbis egy ideig). Ehhez hozzátehetjük még, hogy tulajdonképpen maga a kultúra egésze is egy ilyen „szuper” mém. Ez egy ideig stabilnak mutatkozik, de aztán a tömegesen megjelenő új mémek alááshatják ezt a stabilitást, jön a kulturális hanyatlás és az új kultúra kialakulása.</p>
<p style="text-align: justify;">A fenti elképzelést több oldalról érte kritika, nem mindenki érzi ezt a megközelítést elegendőnek a kultúra összetett jelenségének a leírására. A következőkben a mémekre támaszkodó elméletet a tomista antropológia szempontjából vizsgáljuk és látni fogjuk, hogy ez alapján nem kell ezt teljes egészében elutasítanunk. Amint már említettük, <em>Dawkins</em> határozott különbséget tesz a biológiai és a kulturális fejlődés között, ez utóbbit nem tekinti az előbbi folytatásának. A mém-tér az emberek agya, ami viszont a biológiai fejlődés eredménye. Az agy különleges fejlettsége, utánzó képessége teszi lehetővé a biológiai fejlődés léptékét elképesztően meghaladó gyorsaságot a kulturális fejlődés területén. A tomista antropológia szerint a mém-teret a szellemi lélekkel rendelkező emberek alkotják. Mint már többször említettük, az ember kulturális tevékenységének a célja az ember természetének megfelelő cselekedeteinek, életének a támogatása a biológiából adódó, tér- és időbeli korlátok kitágítása által is. <em>Dawkins </em>természetesen ilyen célt nem ismer. A mémekről szóló fejezet végén azonban megjegyzi, hogy az emberben megvan a képesség az önzetlen altruizmusra, felebaráti szeretetre. Annak a kérdésnek az eldöntésére nem vállalkozik, hogy ez valamilyen memetikus fejlődés eredménye-e. A fejezet befejező mondata így szól: „mi vagyunk az egyedüliek a földön, akik fellázadhatnak az önző replikátorok ellen”. Ez a mondat azonban a könyv alapján megalapozatlannak tűnik. A tomista antropológia szerint azonban a kultúrát alkotó ember tevékenysége mögött valamilyen jónak mint célnak az elérése van. Az ember azonban képes arra is, hogy a valódi jó helyett valamilyen csak látszatra jót tűzzön ki célnak (például saját személyes érdekét a közösség érdeke ellenében). A csak látszatra jó célként való kitűzése és az efelé való törekvés bűn. Sajnos a látszat jónak mint célnak a kitűzése kulturális szinten is megtörténhet.</p>
<p style="text-align: justify;">A kultúrát építő és befogadó ember viselkedése mechanikus szabályokkal nem meghatározható, ezért a kultúra fejlődésében, a mémek elterjedésében, befogadásában mindig van valami, ami teljességgel nem meghatározható, ezért a kultúra fejlődésében sincs teljes meghatározottság, egyformaság. Ennek ellenére mégsem lehet arról beszélni, hogy a mémek változásai, változatai olyan mértékben a véletlennek lennének kiszolgáltatva, amilyen mértékben ez <em>Dawkins </em> szerint a gének esetében van. A mémek alkotói, befogadói, változtatói szellemi lélekkel, öntudattal, szabad akarattal rendelkező emberek, akiknek mindig van valamilyen céljuk, így ugyan cselekedeteiket előre egyértelműen nem lehet meghatározni, ezek mégsem a kártyalap húzása vagy a kocka feldobása módján történnek. Másrészt a kultúra nem egyetlen ember alkotása, a mémek alkotóinak és befogadóinak tömegeiről van szó, a tömegszerűségnél fogva pedig a statisztikus, valószínűségi megközelítés már lehetséges. Az emberi cselekvést a külső feltételek nem határozzák meg, de ezek hatással lehetnek a cselekvésre, és ez a hatás statisztikai szinten már szintén jelentkezhet. Mindezek figyelembevételével a mémek változásával kapcsolatban a véletlen is kaphat szerepet, de ez nem a „bármi megtörténhet” típusú (egyenletes eloszlású) véletlen. A fentiek elegendő magyarázatot adnak a kultúrák sokféleségére, amely a kultúrát alkotók, kultúrában élők eltérő körülményeiből (éghajlati, földrajzi körülmények, genetikai adottságok stb.) is adódhat.</p>
<p style="text-align: justify;">A mémek szerepének további megértése érdekében azt is figyelembe kell venni, hogy az ember belső világát nem kizárólag a mémek alakítják. Az ember a mémeken kívül is, természeténél fogva birtokában van szellemi tartalmaknak. Ilyen tartalmak az erkölcsi alapelvek, amelyek, amint erről az előző bejegyzésekben szó volt, természeténél fogva adottak az ember számára. A mémek, a nevelés (ez igen intenzív, szervezett mém transzfernek tekinthető) ezt a már alapjában meglévő erkölcsi rendet megerősíthetik, kifejthetik. Az áteredő bűn következében ez a rend azonban az emberben elhomályosulhat és lehetnek olyan kultúrák, amelyek ezt a természetes erkölcsi rendet megváltoztatni igyekeznek. A modern teológia által többször emlegetett strukturális bűn az ilyen kultúrák sajátossága, de ez nem azonos az áteredő bűnnel, hanem ennek a következménye.</p>
<p style="text-align: justify;">Az ember közvetlen érzéki adatokból származó megismerése, a közvetlen tények megismerése ugyancsak nem a mémekből származik. A vonat elhaladásának tényét fölfogja az is, aki kultúrájának része a vonat, de az is, aki nem tudja, hogy mi a vonat és életében most lát először vonatot. Hasonlóan nem mémek által közvetítődnek számunkra megismerésünk alapelvei sem. Ilyen alapelv például az, hogy valami ugyanabból a szempontból egyszerre nem létezhet, meg nem létezhet (ellentmondás elve), de említhetnénk például az elégséges magyarázat, elégséges okság elvét is. Ezek az alapelvek nem annyira kifejezett tételekként, hanem inkább megismerésünk folyamán alkalmazott készségekként vannak meg bennünk. Egy adott kultúrában persze ezek is megfogalmazódhatnak kifejezetten is.</p>
<p style="text-align: justify;">Ha a fenti tartalmakra is az egyöntetűség kedvéért a „mém” szót akarjuk alkalmazni, akkor ezeket nevezhetjük kultúra előtti mémeknek, míg az embertől emberre átvivődő mémeket kulturális mémeknek. Az „előtt” szót itt nem az időbeli elsőbbség értelmében használjuk, mintha  lett volna valamilyen kultúra előtti kor. Az elsőbbség itt a szükséges feltétel elsőbbsége azzal szemben, aminek a feltételéről szó van, és a mindenütt jelenlévő elsőbbsége a részlegessel szemben. Az emberben mindkét típusú mémek jelen vannak, de bizonyos értelemben véve a kultúra előtti mémek a meghatározóbbak. Ha egy mém tartalma szerint ma reggel 9 órakor a világ vége lesz, 10 óra tájban ennek a mémnek a helyzete a mém-térben már eléggé kedvezőtlenné válik, mert a világvége kultúrától független tapasztalata elmaradt. Annak a mémnek sincs sok esélye, amely azt mondja, hogy ha a Nap kerek, akkor szögletes (most tekintsünk el a meghökkentés esetleges vonzásától). Azok a mémek tehát, amelyek ellentmondanak a tapasztalatnak vagy szemben állnak például az ellentmondás elvével, nem lesznek hosszú életűek. Ennek ellenére ismételten megjelennek olyan kulturális törekvések, amelyek ha nem is ennyire kifejezetten, de ellentmondanak az erkölcsi élet és a józan ész alapelveinek.</p>
<p style="text-align: justify;">A kultúra előtti és a kulturális mémek nem két elkülönült szegmensként léteznek az emberben, hanem (jó esetben) egymással együttműködve, egymást erősítve alkotnak magasabb rendű, összetett mémeket. Ilyen esetekben a kulturális mémek a kultúra előtti mémeket erősítik, ezek tartalmát kibontják, kifejezetté teszik. Az áteredő bűn hatása miatt azonban voltak és vannak olyan kultúrák, amelyek a kultúra előtti mémek elnyomására törekszenek. Míg a kultúra előtti mémekkel kapcsolatban szoros értelemben vett fejlődésről nem beszélhetünk (hiszen ezek az emberi természettel adottak), addig az ezeket kifejtő, kifejezetté tevő kulturális mémek esetében már lehet ilyenről szó. A kultúra fejlődésének nagy eredményei a kétféle mém  egymást támogató együttműködéséből születnek. A kultúra előtti mémekhez közelebb eső tudományok esetében még bizonyos (jóllehet nem teljes) kulturális függetlenségről is lehet beszélni. A metafizika számára nem szükségesek napjaink fizikai kísérleteinek kifinomult műszerei, mert ez a minden tapasztalásban jelenlévő állandóság és változás, egység és sokféleség tényéből indul ki. Ezért lehet bizonyos értelemben véve <em>philosophia perennis-ről</em> beszélni, és a metafizikával kapcsolatban a kulturális hatások nem annyira számottevőek, ha eltekintünk az újabb korban felmerülő, metafizika lehetőségét tagadó álláspontoktól. Ezekben az álláspontokban azonban inkább a kultúra előtti mémek valamilyen „elnyomásáról” van szó.</p>
<p style="text-align: justify;">Valamely párbeszédnek csak akkor van értelme, ha vannak olyan vonatkoztatási pontok, amelyekre a beszélők hivatkozhatnak. Ha nem látnak ilyet, akkor a beszélgetőknek közösen meg kell ezeket keresni, különben a párbeszéd felületes válik, a lényeget nem érinti, esetleg csak gyakorlati kérdésekre szorítkozik. A kultúrák párbeszéde esetében a közös alapot a kultúra előtti mémek adják.</p>
<p style="text-align: justify;">A következő bejegyzés visszatér a kereszténység és a kultúrák viszonyának <a href="https://www.matthaios.hu/keresztenyseg-es-kultura/">eredetileg felvetett kérdéséhez</a>.</p>
<p>&nbsp;</p></div>
    </div>
    
    <div class="article">
        <div class="title">A kinyilatkoztatás és a kultúra (1)</div>
        <div class="categories">kereszténység és kultúra</div>
        <div class="summary">Az előző bejegyzésekben a kultúra jelenségét vizsgáltuk a tomista antropológia szempontjából. Különös hangsúlyt fektettünk arra a kérdésre, hogy mi az, ami a kultúrák időben és térben lévő sokaságában állandónak tekinthető. Richard Dawkins szerint a kultúra fejlődése a fejlődés egy újabb, biológiai &#8230; <a href="https://www.matthaios.hu/a-kinyilatkoztatas-es-a-kultura-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben a kultúra jelenségét vizsgáltuk a tomista antropológia szempontjából. Különös hangsúlyt fektettünk arra a kérdésre, hogy mi az, ami a kultúrák időben és térben lévő sokaságában állandónak tekinthető. <i>Richard Dawkins </i>szerint a kultúra fejlődése a fejlődés egy újabb, biológiai fejlődést követő szakasza. Ami tehát állandó, az a replikátorok által végbemenő fejlődés általános törvénye, amelynek a Földön tapasztalt biológiai fejlődés csak az egyik esete. A <i>Dawkins</i> szerint Világegyetemben esetleg másutt is kialakuló élet és fejlődés sok mindenben eltérhet az élet földi fejlődésétől, de itt is replikátorokról, replikátorok esetlegesen kialakuló változatairól és a változások túlélésére nézve inhomogén környezetről van szó. Az előző bejegyzésekben rámutattunk arra, hogy a kultúra és ennek fejlődése az emberi természetben gyökerezik, ebben vannak meg azok az állandó dolgok, amelyeket a kultúra nem írhat felül, és amelyek kibontakozásának szolgálata a kultúra feladata. Megállapítottuk azt is, hogy a kultúra létrehozása az emberi természetből szükségszerűen következik, tehát ez az ember lényeges tulajdonsága. Az egy adott kultúrában élés azonban már csak esetleges tulajdonság.</p>
<p style="text-align: justify;">Az eddigiekben a vallásról mint kulturális jelenségről nem volt szó. Most csak röviden megjegyezzük, hogy a vallás is az emberi természetben gyökerezik, az embernek természetes hajlama van Isten megismerésére, Isten tiszteletére. A kultúrák igen lényeges részét alkotó vallás tehát az ember természetes hajlamának a megnyilvánulása. Ebben az értelemben párhuzamba állítható  filozófiával, amely a görög filozófiában, homályosan ugyan, de eljutott az egyetlen Isten felismeréséig. A filozófiától azonban különbözik is a vallás, mert ez az ember és Isten kapcsolatáról, az ember istenhezkötöttségéről szól, amint ez átjárja az egész életet. A vallás alapja tehát az ember természetes hajlamában van, amelyben felismeri a világ felett álló Istent és a tőle való függését. A vallásban az embertől Isten felé irányuló mozgásról van szó. Az áteredő bűn már sokat emlegetett hatása miatt ennek a hajlamnak a kultúrákban való kibontakozása is súlyos torzulásokon ment keresztül.</p>
<p style="text-align: justify;">A jelenleg is megtalálható nem-keresztény világvallásokra tehát az ember abszolútum felé való természetes törekvése a jellemző. A zsidó-keresztény kinyilatkoztatással azonban az emberiség ősbűn utáni történelmében egy új korszak kezdődött el. Az ember Isten felé törekvése a kinyilatkoztatásban Isten emberhez intézett szavával találkozott, és ezzel mintegy természetfölötti szintre emelődött. Az Istenről, Isten és ember viszonyáról szóló tudattartalmak, ismeretek új forrása a kinyilatkoztatás.</p>
<p style="text-align: justify;">Az előző bejegyzésben kiterjesztettük a <i>Richard Dawkins </i>által bevezetett mém fogalmát. A kultúrában az emberi kommunikáción keresztül terjedő, általunk kulturálisnak nevezett mémektől, tudattartalmaktól megkülönböztettük a természetünkből és a közvetlen tények megismerésből származó nem kulturális mémeket. A mém fogalmát még tovább is kiterjeszthetjük: a kinyilatkoztatás által megjelentek azok a tudattartalmak, mémek is, amelyeknek eredete közvetlenül Istenre vezethető vissza. Ezek a tudattartalmak, mémek nem a bennünket környező kultúrából, de nem is a természetünkből vagy a közvetlenül tapasztalható tények megismeréséből származnak. A kinyilatkoztatott mémek ugyan nem a kulturális környezetből erednek, de terjedési módjuk részben mégis hasonlít a kulturális mémek terjedési módjára: ezeket is az emberek adják át egymásnak, a következő generációknak.</p>
<p style="text-align: justify;">A <em>Dawkins</em> által bevezetett fogalom hasznos lehet kinyilatkoztatás, a hit terjedésének tanulmányozásában, jóllehet mi egészen más megállapításokra jutunk, mint a fogalom bevezetője. <em>Dawkins </em>ugyan a vallási mémeket, az isteneszme-mémeket sikeres mémeknek tekinti, de szerinte az emberiség számára ezek a legkárosabb mémek. Szerintünk azonban a kinyilatkoztatás, a hit mémjének a terjedése a megváltás hatásának a terjedése emberről emberre, generációról generációra. A mém fogalma tulajdonképpen azért született, hogy megvilágítsa azt, hogy hogyan terjednek a gondolatok, ötletek, divatok, dallamok stb. Mi ezt a fogalmat a kinyilatkoztatás, a hit terjedésével kapcsolatban használjuk. Ennek érdekében pontosabban igyekszünk leírni a fogalom tartalmát. Ami terjed, ami megfelel a biológiai génnek, az végső soron egy belső tudattartalom. A skolasztikus terminológiával ez az értelem képességének valamilyen aktualitása, azaz ismeret. Ez az ismeret lehet elméleti vagy gyakorlati jellegű ismeret. Az elméleti ismeret valami tölünk különbözőre vonatkozik, a gyakorlati ismeret pedig a cselekvésre vonatkozó ismeret. Az „elméleti” szó nem pontosan azt jelenti a skolasztikában, amit ez napjainkban jelent, például az „elméleti fizika” kifejezésben. Az elméleti (spekulatív) ismeret a cselekvésre vonatkozó ismeretekkel van szembeállítva. Az ilyen értelemben vett elméleti ismereteinknek elsődleges forrása az érzékszervek tapasztalata, megismerésünk ebből indul ki és ebből jut el a szellemi ismerethez. Van azonban egy másik ismeretforrás is, amely ugyancsak jellemző az emberre. Ez az ismeretforrás az emberek közti kommunikáció, amelynek legfőbb, de nem kizárólagos eszköze a nyelv, a beszéd, az írás. Tehát itt a mémek kultúrában való terjedéséről van szó. Ezeken keresztül olyan ismeretek jutnak el hozzánk, amelyek nem a mi érzékszervi tapasztalatunkból erednek,  de mások ilyen tapasztalataira támaszkodhatnak. A mémek közvetíthetnek még az emberi természetre, természetes hajlamokra, készségekre vonatkozó ismereteket is, amelyek a kifejezett formában megfogalmazott első, önmagukban nyilvánvaló alapelvekre és ezek következményeire vonatkoznak. Tehát a kulturális mémek eredeteként is szóba jöhetnek kultúrán kívüli dolgok, érzékszervekre támaszkodó és az emberi természetre vonatkozó ismeretek.</p>
<p style="text-align: justify;">A kinyilatkoztatott mémek eredetével kapcsolatban először Aquinói Szent Tamás egyik kegyelemtani osztályozásáról kell beszélnünk. Szent Tamás az Istentől kapott kegyelmeket két nagy csoportra osztja: vannak a személy megszentelésére kapott kegyelmek, és vannak a mások, a közösség szolgálatára kapott kegyelmek (ST I/II q. 111 a. 1). Ma inkább csak az első csoport esetében beszélünk a  szó szoros értelemében vett kegyelemről, a második csoportba tartozó kegyelmeket karizmáknak, karizmatikus kegyelmeknek nevezzük. (A „karizma” szó jelentése itt nem azonos azzal, amit például a karizmatikus mozgalmak esetében jelent.) Az Istentől kiválasztott embereknél, a „prófétáknál” (ST II/II q. 171-178) Isten a természetet meghaladó módon hat az ismereteket befogadó képességre, természetfölötti módon aktualizálja ezt. Az így keletkezett ismeret nem az emberi megismerés és kommunikáció által szerzett ismeret. A „próféta” szó itt nemcsak a szó szoros értelmében vett prófétákra vonatkozik, hanem mindenkire, akivel Isten természetfölötti módon közölt ismereteket. Ilyen értelemben véve az Ószövetség legnagyobb prófétája Mózes. A prófétai megismerés különbözik attól a megismeréstől, amelyben az üdvözültek színről-színre látják az Istent, tehát ez nem Isten lényegének látásából származó ismeret. A prófétai megismerés végső soron fogalmakban és állításokban megnyilvánuló megismerés, és ezért ez közölhető. A prófétai ismeretekben jelentős szerepet játszhatnak a képzetek, az ezekből kialakuló képek. A képek szerepe azonban nem kizárólagos, hasonlóan a prófétai ismeret sem feltétlenül csak látomások vagy esetleg álmok útján közvetített ismeret. A prófétai ismeret nem kizárólagosan csak a jövőt tárja fel.</p>
<p style="text-align: justify;">A kinyilatkoztatás teljességében a megtestesült Ige jött közénk. A Názáreti Jézusban a maga teljességében volt jelen mindaz a tudás, amellyel a próféták csak részlegesen rendelkeztek. Ez a tudás nem azonos Isten boldogító színe látásával, amellyel a Názáreti Jézus rendelkezett (ST III q. 9 a. 2). De ez a tudás nem is természetes úton szerzett tudás (ezzel is rendelkezett a Názáreti Jézus, lásd ST III q. 9 a. 4 és q. 12),  hanem ez az Istentől kapott, a lélekbe öntött, prófétai tudás (scientia infusa, ST III q. 9 a. 3, q. 11). Mint említettük, ez a tudás közölhető tudás, ellentétben Isten boldogító színe látásával. Azt is mondhatjuk, hogy a Názáreti Jézusban, ismereteinek belső világában jelen volt a kinyilatkoztatás mémjének teljes tartalma, jóllehet időben a kinyilatkoztatás nem vele kezdődött. Ha föltesszük a kérdést, hogy hol található meg a kinyilatkoztatás teljes tartalma, akkor erre a kérdésre nem jó válasz az, hogy a Szentírásban, a Szent Hagyományban. Ezek források, amelyek elvezetnek a tartalomhoz, közvetítik a tartalmat. Azt viszont joggal lehet állítani, hogy a Názáreti Jézus lelkébe a személyi egység kegyelme (gratia unionis) által öntött, de emberileg kifejezhető prófétai ismeretében a maga teljességében van meg mindaz, amit Isten el akart mondani az embernek. A Názáreti Jézus a próféták legnagyobbja, a maga teljességében, őket meghaladó módon rendelkezett mindazzal, amivel a próféták rendelkeztek. Ez az ismeret azonban, jóllehet ez nem a természetes emberi megismerés útján keletkezett, de mégis emberi ismeret, és így  rendelkezik az emberi ismeret tulajdonságaival. A matematikus ismerete nem jelenti azt, hogy az összes (általa ismert) tételnek minden pillanatban teljesen a tudatában van. A matematikai ismeretek rendszere, a matematika tudománya készség, <em>habitus</em> arra, hogy az számára, aki ezzel rendelkezik, az alkalomnak megfelelően bármely tétel a tudatos megismerés tárgya legyen. Így a Názáreti Jézus prófétai ismerete is készség szintű, habituális ismeret, de ez nem tanulással, gyakorlással vagy tapasztalatból szerzett, hanem Istentől kapott, lélekbe öntött ismeret. Ennek egy fontos következménye az, hogy a kinyilatkoztatás tartalma mint a Názáreti Jézus prófétai ismerete kultúrák fölötti ismeret. jóllehet az ismeret birtokosa, egy adott kultúrában élt. A kinyilatkoztatás tehát adott kultúrában/kultúrákban lezajló történés és a kinyilatkoztatás befogadója is egy adott kultúrában él, de maga a befogadott, Istenre és Isten és ember viszonyára vonatkozó ismeret tartalma nem függ a kultúrától. Ha ez kultúrafüggő lenne, akkor a római birodalom területén működő Názáreti Jézus nem lehetne az egész emberiség legfőbb és megfelebbezhetetlen tanítója.</p>
<p style="text-align: justify;">A következő bejegyzésben ezt a témát folytatjuk.</p></div>
    </div>
    
    <div class="article">
        <div class="title">A kinyilatkoztatás és a kultúra (2)</div>
        <div class="categories">kereszténység és kultúra</div>
        <div class="summary">Az előző bejegyzésben szó volt arról, hogy a kinyilatkoztatás legfőbb forrása Jézus Krisztus prófétai ismerete. Ez a tudás nem tapasztalatok által szerzett tudás, de nem is Isten boldogító színről-színre látásának a tudása. Ez olyan tudás, amely másokkal közölhető. Az üdvtörténet &#8230; <a href="https://www.matthaios.hu/a-kinyilatkoztatas-es-a-kultura-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-kinyilatkoztatas-es-a-kultura-1/">előző bejegyzésben</a> szó volt arról, hogy a kinyilatkoztatás legfőbb forrása Jézus Krisztus prófétai ismerete. Ez a tudás nem tapasztalatok által szerzett tudás, de nem is Isten boldogító színről-színre látásának a tudása. Ez olyan tudás, amely másokkal közölhető. Az üdvtörténet folyamán Isten a prófétáknak olyan ismereteket adott, amelyek nem emberi módon szerzett, hanem Isten által a próféták lelkébe öntött ismeretek. Jézus Krisztus prófétai tudása a legteljesebb tudás, ami mindent magába foglal, amiről a kinyilatkoztatásban szó van.</p>
<p style="text-align: justify;">Isten azonban a kinyilatkoztatást nemcsak kivételes, általa kiválasztott prófétáknak szánta, hanem a próféták által minden embernek. Amint azt az előző bejegyzésben említettük, tágabb értelemben használjuk a „próféta” szót. Ebben az értelemben azok a próféták, akiknek Isten különleges ismereteket adott azért, hogy ezt az ismeretet tovább adják. Ez a továbbadás már az előzőekben említett mémeken keresztül, emberi beszéddel, írással történik. Az eljutásnak, a terjedésnek a folyamata azonban Isten kegyelmében történik. A befogadott mém a hit természetfölötti ismerete lesz. A hit átadása pedig egy külön közösségben, az Egyházban történik.</p>
<p style="text-align: justify;">Amint említettük, Aquinói Szent Tamás kifejezetten nem foglalkozott a kultúra jelenségével, azonban az ember öltözködésével kapcsolatban <a href="https://www.matthaios.hu/az-ember-es-kulturaja-1/">megjegyezte</a>, hogy az állatokkal ellentétben ebben értelmes tevékenysége mutatkozik meg. Míg az állatoknak biológiai adottsága az „öltözék” (bőr, szörzet), amely védi őkett az időjárás viszontagságaitól, biológia adottsága a védekezésre szolgáló fegyver (például szarv), biológiai adottsága a lábát a sérülésektől védő pata, addig az ember a különböző helyzeteknek megfelelő, különböző öltözékeket, szerszámokat, fegyvereket hoz létre. Szent Tamás az ember által éppen viselt öltözéket, mint az embernek egyik tulajdonságát, a <em>habitus</em> kategóriájába sorolta. Ilyen értelemben véve az egész kultúrát is tekinthetjük tágabb értelemben valamilyen <em>habitus-nak</em>. A <em>habitus<strong> </strong></em>szónak van azonban egy másik, sokkal gyakrabban használt jelentése is. A skolasztikus terminológia a <a href="https://www.matthaios.hu/a-tudattalan-es-a-tomista-antropologia-2-resz/">készségeket</a> is <em>habitus-nak</em>. nevezi A készségek a képesség (potencia) és a megvalósultság (aktus) között helyezkednek el. Ezek ugyan még nem megvalósultságok, de a képességeknek mégis olyan felkészültséget adnak, amelyek egy adott megvalósulás felé irányulnak. Ilyen értelemben véve <em>habitus </em>például az egészség, amely a szervezet helyes, természetének megfelelő működésére való felkészültség. Az ember rendelkezik veleszületett <em>habitus-sokkal.</em> Ilyen például a helyes gondolkodásra való készség, az erre vonatkozó első, külön bizonyítást nem igényló elvek (habitus primorum principium) alkalmazására való készség. De említhetjük még az erkölcsi életre vonatkozó alapelvek ismeretének és ezek alkalmazásának a készségeit is. Ezek a készségek minden kultúrában élő emberben ugyanazon tartalommal vannak jelen. Vannak azonban szerzett készségek is, amelyek a készségnek megfelelő cselekedetekkel, ilyen jellegű cselekedetek ismétlésével alakulnak ki. Ha az ilyen készségek a jóra irányulnak, akkor ezeket erényeknek (virtus) nevezzük.</p>
<p style="text-align: justify;">A kultúra célját egy <a href="https://www.matthaios.hu/az-ember-es-kulturaja-1/">régebbi bejegyzésben</a> úgy határoztuk meg, hogy a kultúra feladata az ember természetes hajlamainak megfelelő cselekvésének, életének az előmozdítása. A fentiek szerint azt is mondhatjuk, hogy a kultúra feladata az erényekből fakadó cselekedetek, az erényes cselekedetek külső támogatása. Egyrészt tehát az emberben megvannak az erények, a jóra való készségek, másrészt ezeknek megfelelnek a kultúra részéről nyujtott külső támogatások. Azt is mondhatnánk, hogy belső <em>habitus-oknak</em> megfelelnek a kultúra részéről a külső felkészültségek, külső <em>habitus-ok</em>. Ezek különböznek a belső <em>habitus-októl</em>, de valamilyen értelemben ezek is olyan felkészültségeknek tekinthetők, amelyek a belső készségekből fakadó cselekvésekre irányulnak, a belső készségek fejlődését, gyakorlását támogatják. Az alábbiakban egy példával igyekszünk ezt a viszonyt megvilágítani.</p>
<p style="text-align: justify;">Az ember két szellemi képessége, az értelem és az akarat jó készségeinek, erényeinek megfelelően beszélhetünk értelmi és akarati erényekről. Az akarati erényeket nevezik erkölcsi erényeknek. Az egyik értelmi erény a tudomány. A tudós tehát valamilyen szakterületen rendelkezik a tudomány erényével. (A bölcsesség erénye a szakterületeken felülemelkedő tudást, a végső okokra visszavezetett szemléletet, látást jelenti.) A különböző tudományos fokozatok megszerzésénél a jelölt azt mutatja meg, hogy mennyire van ennek az erénynek a birtokában.  Itt készségről van szó, hiszem a tudomány teljes egészében soha sem lehet tudatos tartalom, a tudomány tartalmainak csak kis része teljesen tudatos egy pillanatban, de a tudós akarata szerint teheti tudatossá a különböző, tudományos ismereteket. Ha például a fizika tudományának erényéről beszélünk, akkor beszélhetünk mindarról, ami ezen erény kialakulását, fejlődését támogatja a kultúrában. Így beszélhetünk a fizika különböző szintű oktatásáról, a fizika könyvekről, a kutató intézetek hálózatáról, tudományos szervezetekről stb. A kultúrát tekinthetjük tehát általában a jó készségek, az erények gyakorlására való külső felkészültségek összeségének is.</p>
<p style="text-align: justify;">A kinyilatkoztatás, a kereszténység mint egy a kultúrában megjelenő mém alapjában különbözik a többi mémtől. Különbözik eredetében, mert ennek eredete az Isten által a prófétákba öntött ismeret. De különbözik a céljában is, mert ennek a célja nem valamilyen természetes erény előmozdítása, hanem a megszentelő kegyelemből fakadó hit, remény és szeretet isteni erényeinek és a többi természetfölötti erénynek a támogatása. Így a távolabbi célja sem az ember természetének megfelelő, valamilyen jó elérése, hanem az ember természetfölötti végső céljának, az üdvösségnek az elérése. Így a kultúrában megjelent egy olyan mém vagy inkább mém komplexum, amelyet mémplexnek is szoktak nevezni, amely külsőleg a kultúrában lévő egyéb mémekhez hasonló, de mégis természetfeletti jelleget hordoz, amely jelleggel egyetlen más mém sem rendelkezett eddig és a jövőben sem fog rendelkezni. A keresztény mémplex magába foglalja mint szervezetet az Egyházat, a liturgiát, a kinyilatkoztatás forrásait, a Szentírást és a Szent Hagyományt, a hitletéteményt, a tanítóhivatalt és még lehetne a sort folytatni. Mindezeknek a célja azonban a természetfölötti erényekben való élet előmozdítása és ezáltal az üdvösségre való eljutás.</p>
<p style="text-align: justify;">A három isteni erény a hit, a remény és a szeretet két szellemi képességünknek, az értelemnek és akaratnak természetfölötti készsége, <em>habitus-a</em>, amelyek úgy tökéletesítik ezeket a képességeket, hogy ezek közvetlenül a kinyilatkoztató Isten felé irányuljanak. Ezek a keresztény mém igazi befogadásakor, a megigazuláskor jönnek létre a lélekben a megszentelő kegyelem alapján. Amíg ez meg nem történik, addig nincs szó igazi, természetfölötti befogadásról, addig a keresztény mémet lényegében csak egynek tekintik a többi mém között. A belső természetfölötti készségeknek, erényeknek tehát külső felkészülésként megfelel mindaz, ami külsőleg a keresztény mémplexet hordozza, közvetíti. Ez külsőleg kulturális képződmény, amely azonban természetfölötti jelleggel bír, természetfölötti szintre van emelve.</p>
<p style="text-align: justify;">Ennek a természetfölötti jellegnek a megvilágításában segíthet a klasszikus teológia egyik, természetfölöttire vonatkozó osztályozása. Ez az osztályozás megkülönbözteti a lényege szerinti természetfölöttit (supernaturale quoad substantiam) a csak módja szerinti természetfölöttitől (supernaturale quoad modum). A lényege szerinti természetfölötti valami olyan újat jelent, amely Isten közvetlen tevékenysége által jön létre, ami a természetben nincs meg. Lényege szerint természetfölötti a kegyelem, Isten színről-színre látása. A második csoportba az a természetfölötti tartozik, amely nem jelenti valamilyen új létrehozását, hanem a természetben meglévő dolgok olyan működéséről van szó, amely a természetben nincs meg. Ilyenek például a csodák, a halottak feltámasztása, a csodás gyógyulások. Ezekben az esetekben Isten megvalósító oksága (causa efficiens) okozza a természettől eltérő működést. De módja szerint természetfölöttinek tekinthető az olyan cselekedet is, amely tulajdonképpen természetes cselekedet, de indíttatása, célja miatt természetfölöttivé válik. Ilyen például a szeretet isteni erénye alapján végzett jócselekedet, amely a természetfölötti szeretetből fakad és <a href="https://www.matthaios.hu/ki-lehet-e-erdemelni-az-udvosseget/">érdemszerző hatása</a> van.</p>
<p style="text-align: justify;">A megvalósító oka miatt módja szerint természetfölötti esetében tehát a természetben előforduló dolgok, események azáltal nyernek természetfölötti jelleget, hogy Isten természetfölötti megvalósító oksága miatt ezek a természetüktől eltérően működnek, történnek meg. A csodák, csodás gyógyulások rendkívüliségük által mutathatnak az ezeket létrehozó okra. A megvalósító okság esetében azonban sok esetben lehet beszélni a megvalósítás fő okáról és eszköz okáról is. Amikor a sokszor használt skolasztikus példa szerint egy bottal odébb tolok egy követ a földön, akkor a fő megvalósító ok (causa efficines principalis) én vagyok, a bot pedig eszköz ok (causa efficiens instrumentalis). Az eszköz okság fontos szerepet játszik a tomista teológiában: Jézus Krisztus embersége <a href="https://www.matthaios.hu/aquinoi-szent-tamas-krisztus-udvosseget-hozo-szenvedeserol-iii-q-48/#szakasz6">megváltásunk eszköz oka</a>, a szentségek Isten, Jézus Krisztus eszközei megszentelődésünkben. Az „eszköz” szónak a mai nyelvhasználatban rossz hangzása is lehet, mert utalhat arra, hogy valamit sokkal magasabb rendű természete ellenére csak eszközként használnak, „kihasználnak”. A szó skolasztikus használatban azonban nem erről van szó. Az eszközokságban benne van az az egység (de nem azonosság), amely a fő ok és az eszköz ok között szükséges ahhoz, hogy az okságban mind a ketten jelen legyenek. Másrészt az eszköz ok természete szerint eszköz ok. A kezembe lévő bot esetében az egységet a fizikai konktakus biztosítja, a  bot pedig természete szerint használódik. Jézus Krisztus embersége eszközoksága esetében az egység alapja az isteni és emberi természet egysége az Ige személyében (unio hypostatica). Továbbá Jézus Krisztus teljes emberi természetével, emberi életével, emberi lelkével, értelmével, szabad akaratával eszköze megváltásunknak.</p>
<p style="text-align: justify;">A kultúrában megjelenő természetfölöttit tehát a módja szerinti természetfölöttiek osztályába sorolhatjuk. A kereszténység első idejében gyakrabban történtek csodák, ilyen módon természetfölötti módon előmozdítva a mém terjedését. A természetfölötti jelleget azonban nemcsak ilyen rendkívüli módon találhatjuk meg. Ezen kívül is megtaláljuk ezeket az ember belső természetfölötti életét előmozdító, söt lehetővé tevő külső felkészültségben, amely egyrészt a kulturális  jelenség, másrészt azonban ennek lényeges alkotóelemei módjuk szerint természetfölöttiek, mégpedig céljuk szerint és eszközi okságuk szerint. Ahogyan a bot közvetíti a fő ok, a botot mozgató erejét, ezek közvetítik a kinyilatkoztatást, az ennek befogadásához és az ez szerinti élethez szükséges kegyelmet. Természetesen a keresztény mémplex minden elemére nem egyenlő mértékben jellemző ez a cél- és eszközokság, ennek különböző fokozatai vannak. A pápát a Szent Péter téren körbevivő autó esetében nem nagyon lehet ezt természetfölötti eszköznek tekinteni. Az eszköz természetfölöttiségét az mutatja, hogy a közvetlen hatás természetfölötti. Az ilyen eszközök az Egyházában jelenlévő Jézus Krisztus és az Egyházban müködő Szentlélek olyan eszközei, amelyek külsőleg, a kegyelem nélkül nem mutatnak a fő okra. A hit azonban meg van győződve arról, hogy ezek az eszközök a természetfölötti kegyelmet közvetítik. Ezenkívül a hit meggyőződése az is, hogy ezeknek az eszközöknek olyan tulajdonságaik is lehetnek, amelyek nem a természetből jövő, hanem természetfölötti tulajdonságok. Egyetlen emberi társaságnak, szervezetnek sem lehet tulajdonsága az a romolhatatlanság, amelyet Jézus Krisztus megígért Egyházának, amelyen a pokol kapui nem vesznek erőt. Egyetlen embernek, közösségnek sem jár természeténél fogva az a tévedhetetlenség, amely a tanítóhivatalt bizonyos esetekben kifejezetten megilleti.</p>
<p style="text-align: justify;">A kultúrában jelenlévő kereszténységet és mindenekelőtt a Katolikus Egyházat tehát jellemzi a cél- és eszközokságából fakadó, mód szerinti természetfölöttiség, amely külsőleg nem látható, de ez a hit meggyőződése. A kereszténységet, a Katolikus Egyházat mint olyan kulturális jelenséget, amely természetfölötti jelleggel rendelkezik, két szempontból vizsgálhatjuk. Vizsgálhatjuk azt, hogy ez hogyan hat magára a kultúrára, másrészt pedig azt, hogy a kultúra milyen hatással van erre. A kultúrára való hatással a következő bejegyzés foglalkozik. A kultúra kereszténységre való hatásával majd későbbi bejegyzések foglalkoznak, amelyekre néhány más témájú bejegyzést követően kerül sor.</p></div>
    </div>
    
    <div class="article">
        <div class="title">A kereszténység hatása a kultúrára</div>
        <div class="categories">kereszténység és kultúra</div>
        <div class="summary">Az előző bejegyzésekben a kereszténységgel mint kulturális jelenséggel foglalkoztunk. Richard Dawkins terminológiáját használva a kereszténységre is alkalmaztuk a mém illetve mémplex fogalmát. Megállapítottuk azonban, hogy ez a mém alapjaiban különbözik a többi kulturális mémtől, mert ez természetfölötti eredetű, és az igazi &#8230; <a href="https://www.matthaios.hu/a-keresztenyseg-hatasa-a-kulturara/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben a kereszténységgel mint kulturális jelenséggel foglalkoztunk. <em>Richard Dawkins</em> terminológiáját használva a kereszténységre is alkalmaztuk a mém illetve mémplex fogalmát. Megállapítottuk azonban, hogy ez a mém alapjaiban különbözik a többi kulturális mémtől, mert ez természetfölötti eredetű, és az igazi befogadása a megigazulásban  történik. Erről a mémről célját tekintve állítható, hogy ez természetfölötti. Hasonlóan, vele kapcsolatban természetfölötti eszköz okságról is lehet beszélni, mert ez a mém eszköz Isten kezében, eszközként közvetíti emberről, emberre, generációról generációra a megváltás hatását.</p>
<p style="text-align: justify;">Amikor tehát a kereszténységnek a kulturális hatásáról beszélünk, akkor analógiaként a természet és a természetfölötti viszonyára hivatkozhatunk. Ennek a viszonynak az értelmi megközelítése egyébként a teológia legnehezebb, teljességgel talán soha meg nem oldható problémája, mert itt a kegyelem misztériumáról van szó. A továbbiakban inkább csak néhány általánosabb megállapításra szorítkozunk. Mindenekelőtt a természetes rend bizonyos autonómiájára szeretnénk felhívni a figyelmet. A kegyelmi rend nem ennek a rendnek a lecserélése, hanem erre épül. A kultúra a természetes rend része, feladata az ember természetes értelemben vett céljai megvalósításának a támogatása. A természetes rend, a kultúra valamilyen autonómiája azonban nem jelenti a célok teljes autonómiáját. is. Az ember természetes céljai és ezzel együtt a kultúra céljai alárendelt, eszközjellegű célok az ember természetfeletti céljának elérésében. A kereszténységben tehát megjelent az a természetfölötti cél, amely az ember igazi végső célja. Mindazonáltal a kultúra, sajátos célkitűzései továbbra is a természetes rendhez tartoznak, ezért például az Egyház soha nem veheti át az állam szerepét.</p>
<p style="text-align: justify;">A személyes bűn és az áteredő bűn következményeitől a kultúra sem mentes. Az ősbűn előtti állapotot az jellemezte, hogy az ember teljesen alávetette magát Istennek és Isten különleges ajándékaként az ember szenvedélyei teljesen alá voltak vetve az értelemnek. Az eredeti szentség és igazság állapotát Isten úgynevezett természeten kívüli adományai, a <em>dona praeternaturalia</em> kísérték. Ezek a szenvedélyek fölötti teljes uralmon kívül még tartalmazták a haláltól, a szenvedésektől való mentességet is. Az ősbűn után azonban ez a helyzet megváltozott. Ezzel nemcsak az eredeti szentség és igazság, a megszentelő kegyelem állapota veszett el, hanem az ember elvesztette a rendkívüli, természeten kívüli adományokat is, azaz a haláltól, a szenvedéstől való mentességet és azt az eredeti épséget, amely szerint az ember teljesen ura volt belső világának, szenvedélyeinek. A korai protestáns teológia szerint az ősbűn az emberi természetet teljesen lerombolta. A katolikus tanítás szerint azonban az emberi természet az ősbűn hatására nem rombolódott le teljesen, ezt csak súlyos seb érte. A trienti zsinat hangsúlyozza, hogy az ember a kegyelem nélkül is képes valamilyen jóra. Ezért nem indokolt, hogy a kereszténység mintegy új kultúraként a régi kultúra helyére lépjen. Akik szerint az emberi természet teljesen leromlott, szükségképpen valamilyen államegyházi megközelítést képviselnek. A megszentelő kegyelemtől való megfosztottságot és a természet megsebzettségét Ádám utódai azonban az áteredő bűn által öröklik. Az áteredő bűn hatásait így írja le a Katolikus Egyház Katekizmusa (400):</p>
<blockquote><p><span style="font-size: medium;">Az eredeti igazságnak köszönhető összhang megbomlott; megtört a lélek szellemi képességeinek uralma a test fölött; a férfi és a nõ közötti egységben feszültségek támadtak;<a href="http://www.katolikus.hu/kek/kek00325.html#J281" name="JB281"> </a>kapcsolataikat az ösztönösség és az uralomvágy határozta meg. A teremtéssel való összhang is összetört: a látható teremtés idegen és ellenséges lett. Az ember miatt a teremtés a romlás rabszolgaságába süllyedt. Végül valóság lett az a következmény is, amit az engedetlenség esetére Isten kifejezetten kilátásba helyezett: <a href="http://www.katolikus.hu/kek/kek00325.html#J285" name="JB285"> </a>az ember &#8220;visszatér a porba, melyből vétetett&#8221;. Az emberiség történelmébe belép a halál.</span></p></blockquote>
<p style="text-align: justify;">Ezen hatásoktól nyilván az ember műve, a kultúra sem lehet mentes. A kereszténység tehát amikor találkozik egy kultúrával, ez magán hordja az áteredő bűn hatásait, hasonlóan az emberhez, a kultúra létrehozójához. A katolikus teológia szerint a kinyilatkoztatás nélkül általában véve lehetetlen az összes természetes vallási és erkölcsi igazság biztos megismerése anélkül, hogy ez tévedésekkel ne keveredne. Hasonlóan, általában lehetetlen a bukott természet állapotában gyógyító kegyelem (gratia sanans) nélkül hosszú időn keresztül a teljes erkölcsi rendnek megfelelően élni és a súlyos kísértéseket elkerülni <a class="footnote" href="https://www.matthaios.hu/feed/?paged=6#note-3589-1" id="return-note-3589-1" title="Ludwig Ott: Grundriss der Dogmatik, Nova et Vetera, 11. kiadás, 338. oldal. Nem biztos, hogy minden „modern” teológus egyetért ezekkel az állításokkal."><sup>1</sup></a>. Ami igaz az emberre, az igaz a kultúrájára is.</p>
<p style="text-align: justify;">A kereszténységnek, amint arról már szó volt, nem feladata új kultúra megteremtése, de feladata a „kultúra sebeinek” a gyógyítása. Éppen a megsebzettség miatt a kultúra nem tud igazán kultúra lenni, nem tud feladatának eleget tenni. Az előző bejegyzésben a kultúrát úgy jellemeztük, hogy ez egy külső felkészültség (dispositio, habitus), amely párhuzamba állítható az embernek a jóra való belső felkészültségeivel, az erényekkel. A külső felkészültségnek feladata, hogy az erények fejlődését, az erényekből fakadó cselekvést, az erényes életet támogassa. Az embernek természeténél fogva hajlama van az erényekre, Aquinói Szent Tamás szerint az erényeknek bennünk természetes alapja van (ST I-II q. 63 a. 3). A bűn által az erényekre való természetes hajlam gyengül meg. Ennek következtében az ember műve, a kultúra külső felkészültségei sem szolgálnak már minden esetben az erény támogatására, sőt előfordulhat, hogy ezek az erényes cselekedet ellenkezőjét, a bűnt támogatják. Ilyen értelemben a kultúra hordozója lehet annak, amit a modern teológia strukturális bűnnek nevez. A fogalom helyes használata érdekében azonban meg kell jegyezni, hogy a strukturális bűn nem azonos áteredő bűnnel, ez ennek olyan hatása, amely a kultúrában, társadalomban mutatkozhat meg, akadályt állítva az erényes cselekvésnek, erényes életnek.</p>
<p style="text-align: justify;">Mi által fejti ki a kereszténység gyógyító hatását? A válasz tulajdonképpen egyszerű: azon kultúrában élők által, akik keresztény életet élnek. Az igazi keresztény élet, az érezhető keresztény jelenlét a kultúrában hozzásegíti ezt ahhoz, hogy igazi, természetes rendbeli feladatát be tudja tölteni. A gyógyító kegyelem kulturális hatása az, hogy a kultúra olyan változásokon megy keresztül, amelynek következtében az erényes cselekedetek, erényes életet esetleg gátló kulturális felkészültségek megszűnnek és ezek helyét a kultúra igazi, természetes céljának megfelelő felkészültségek veszik át. Ennek a kulturális hatásnak a kifejtéséhez azonban a kultúrában való megfelelő keresztény jelenlét szükséges. Ilyen jelenlét hiányában még az eredetileg kereszténynek tekintett kultúra is egyre kevésbé lesz alkalmas feladata betöltéséhez, olyan mémek terjednek el benne, amelyek kifejezetten az erényes élet ellen hatnak.</p>
<p style="text-align: justify;">Az előzőekben már többször volt szó a kultúra és az erények kapcsolatáról. A kultúra tulajdonképpen az értelmi és erkölcsi (akaratban lévő) erények szolgálatában áll. Az erények valamilyen jó megtételére való készségek. Az értelem erényei közé tartozik a tudomány, de ide tartozik például a földművesek, kézművesek, orvosok, művészek stb. által gyakorolt erény is, amelyet a sokféle értelemben használatos <em>ars</em> latin szó jelölhet. Aquinói Szent Tamás, követve az erkölcstani hagyományt, a természetes erkölcsi (tehát nem értelmi) erények rendszerét a négy sarkalatos erényre, az okosság (prudentia), az igazságosság (iustitia), az erősség (fortitudo) és a mértékletesség (temperantia) erényeire építi. Az okosság tulajdonképpen az értelem erényének is tekinthető, ez az értelem konkrét, gyakorlati cselekedetekre vonatkozó helyes itéletének és irányításának az erénye. Az igazságosság erénye az ember másokkal (Istennel és emberrel) való kapcsolatára vonatkozik. Alapelve a <em>suum cuique</em>, annak megadása, ami valakinek jár. Az erősség, a bátorság erénye a nehéz helyzetekben (veszélyekben, fenyegetésekben) való helyes cselekvésre való készség. A mértékletesség erénye az ember anyagi, állati létezéséből adódó szenvedélyeire vonatkozik. A tomista erkölcstan nem tekinti ezeket összességükben eleve rossznak. A mértékletesség erénye arra való készség, hogy ezek a szellemi lélek uralma alatt legyenek. Az erények nem elszigetelt készségek, ezek élő rendszert alkotnak. Az okosság erénye, mint a helyes ítélet és irányítás erénye bizonyos értelemben véve ennek a rendszernek a középpontja, de a középpont nem létezhet a többi erény nélkül.</p>
<p style="text-align: justify;">Mint említettük az erények gyakorlására az emberben természetes hajlam van, de ezek a gyakorlás révén fejlődnek, erősödnek. A bűn éppen ezt a természetes hajlamot gyengíti, mégpedig elsősorban az erkölcsi (akarati) erények területén. Ez a magyarázata annak, hogy lehetséges az igen gyors természettudományos és technikai haladás erkölcsi fejlődés nélkül is. Az említett meggyengülés miatt az okosság nem mindig tudja betölteni központi szerepét és ezért az egyes erények fejlődésében elszigetelődés, egyensúlytalanság alakulhat ki. Erre jó példa napjaink „humanizmusa”, amelyben a jó mellett felfedezhető az erény okosságot nem figyelembe vevő egyoldalúsága, elferdülése is.</p>
<p style="text-align: justify;">A megigazulással a lélekbe a megszentelő kegyelemmel együtt nemcsak a hit, a remény és a szeretet teológiai erényei öntődnek, hanem Szent Tamás szerint az erkölcsi erények is (virtutes morales infusae, ST I-II q. 63 a. 3). Az erények természetes megalapozása, az erre való hajlam ugyanis nem elég a természetfölötti életre, amelyhez az Isten felé vezető út alárendelt céljai is hozzátartoznak, ezért az ezen célokra irányuló erényeknek is természetfölöttieknek kell lenniük. A természetfölötti életben a belénk öntött erkölcsi erények a természetes alap helyett a teológiai erényekre (hit, remény, szeretet) támaszkodnak. A  belénk öntött erkölcsi erények azonban nem teszik a szerzett erényeket fölöslegessé, ezek a belénk öntött erények eszközei lesznek. Az okosság erényének központi szerepe is megmarad, de az erények igazi új középpontja a szeretet teológiai erénye lesz (ST I-II 65. a. 2), amely Isten és embertársaink természetfölötti szeretetére vonatkozik. A bűn által meggyengült, erényekre való természetes hajlam sérülésének gyógyítása tehát nem ennek egyszerű helyreállítása által történik, hanem az egész erkölcsi élet természetfölötti alapra helyeződik. Az erények új természetfölötti rendszerének szempontjából már világosan látszanak például korunk „humanizmusának” tévedései, amelyek éppen embertársaink igazi szeretete ellen dolgoznak, akadályozva például az ember végső céljának eléréséhez szükséges megtérést.</p>
<p style="text-align: justify;">A kultúra gyógyításának keresztény módszerét jól érzékelteti Szent Pál apostol <a href="http://szentiras.hu/KNB/Filem1">Filemonhoz írt levele</a>. Szent Pál mai szemmel nézve kényes megoldást választ, ugyanis egy szökött rabszolgát visszaküld  gazdájához, tulajdonosához. Tehát levelében kifejezetten nem ítéli el a rabszolgaság intézményét, nem „határolódik el” ettől. Ehelyett engedelmeskedik a törvénynek: visszaküldi a rabszolgát. A kereszténység által hozott változás tehát nem a jogi rendszer elleni lázadás, hanem ennél sokkal lényegesebb: Szent Pál Onezimoszt „már nem mint rabszolgát, hanem rabszolgánál sokkal többet: mint szeretett testvért” (Filem 1, 16) küldi vissza. Tehát nem jogilag helyezkedett szembe a rabszolgasággal, hanem ennél sokkal többet tett, a rabszolgaságban tulajdonos-szolga viszonyt emelte fel a testvér-testvér közti viszony szintjére. A későbbiekben a rabszolgaság mint jogi intézmény is eltűnt a nyugati kutúrában. A keresztény hatás nem tagadható az európai kultúra fejlődésében, enélkül például az emberi jogok egyetemes elismerése sem történt volna meg. A reneszánsztól kezdve azonban már a kereszténységtől való távolodás hatása is megjelent és egyre inkább erősödött. Ezért a keresztény hatás sokszor már csak torzítottan, súlyos tévedésekkel, egyensúlytalanságokkal kísérve érvényesült.</p>
<div class="footnotes"><h2 class="notes">Jegyzetek:</h2><ol><li id="note-3589-1">Ludwig Ott: Grundriss der Dogmatik, Nova et Vetera, 11. kiadás, 338. oldal. Nem biztos, hogy minden „modern” teológus egyetért ezekkel az állításokkal. <a href="https://www.matthaios.hu/feed/?paged=6#return-note-3589-1">&#8617;</a></li></ol></div></div>
    </div>
    
    <div class="article">
        <div class="title">Jézus Krisztus szociális királysága</div>
        <div class="categories">krisztológia</div>
        <div class="summary">Az Egyház 1925 óta ünnepli Jézust Krisztus királyságát. XI. Piusz Quas primas kezdetű enciklikája rendelte el ezt az ünnepet és ezt október utolsó vasárnapjára tette. A liturgikus reform ezt megváltoztatta, és így az új rítus szerint az ünnep az egyházi &#8230; <a href="https://www.matthaios.hu/jezus-krisztus-szocialis-kiralysaga/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az Egyház 1925 óta ünnepli Jézust Krisztus királyságát. XI. Piusz <em><a href="http://szit.katolikus.hu/feltoltes/Quas%20Primas.pdf">Quas primas</a> </em>kezdetű enciklikája rendelte el ezt az ünnepet és ezt október utolsó vasárnapjára tette. A liturgikus reform ezt megváltoztatta, és így az új rítus szerint az ünnep az egyházi év utolsó vasárnapjára esik. A változás azonban nemcsak az időpontot érintette, az ünnep tartalmában is történt változás, amelyet jól tükröz a <a href="https://www.matthaios.hu/jezus-krisztus-a-mindenseg-kiralya/">két liturgikus szöveg összehasonlítása</a>. A régi rítus könyörgése azért imádkozik, hogy a népek családja Jézus Krisztus szelíd hatalmának alávesse magát. Az új rítus ehelyett az egész teremtett világ bűn szolgaságából való szabadulását említi. Azt szokták mondani, hogy az új rítus a konkrétabb, minden népre kiterjedő „szociális” királyság helyett egy lelkibb, az eszkatologikus időben bekövetkező, a jelenben inkább csak az Egyház tagjait érintő, metaforikus értelemben vett királyságról beszél. A szociális királyság említését napjainkban már néha a negatívnak tekintett <a href="https://thejosias.com/2015/01/23/catholic-integralism-and-the-social-kingship-of-christ/">„integrista” hozzáállás</a> jelének tartják. Máté evangéliuma szerint viszont Jézus mennybemenetele előtt határozottan kijelentette, hogy neki „adatott minden hatalom a mennyben és a földön” (Mt 28, 18) és hatalmának semmilyen időbeli vagy térbeli korlátjáról nem beszélt.</p>
<p style="text-align: justify;">Jézus Krisztus királysága titokzatos királyság, ez a hit nélkül nem érthető meg. Mint a hit nyelvére ez sokszor máskor is jellemző, a királyság fogalmát is analóg értelemben használjuk Jézus Krisztus királyságára. Azonban itt is az analógiának arról a fajtájáról van szó, amelyet a skolasztikus terminológia <em>per prius et posterius, </em>azaz elsőbbség és másodlagosság szerint vett analógiának nevez. Kétségtelen, hogy megvan az emberben a hajlam arra, hogy látva a hatalom konkrét, történelmi és mostani megnyilvánulásait, ezeket  tekintse az elsődlegesnek és Jézus Krisztus királyságának hatalmát csak másodlagosként, ezekre utaló metaforaként kezelje. Hiszen Ő most csak az Őt elfogadók lelkében király és igazi királysága majd csak az eszkatologikus időkben fog megvalósulni. Valójában azonban a helyzet éppen fordított, az analógiában Jézus Krisztus királysága az elsődleges és ehhez viszonyítva minden földi hatalom csak másodlagos értelemben vett analógiaként tekinthető hatalomnak.</p>
<p style="text-align: justify;">Krisztus királyságának egyik teológiai alapja a személyes egység (unio hypostatica) dogmája, amely szerint a megtestesülés által az örök Ige személye fogja egységbe Krisztus isteni és emberi természetét, amelyek így a személy egységében sértetlenül, keveredés nélkül vannak jelen. Ezért a megtestesült Ige, Jézus Krisztus valóságos Isten és valóságos ember. Jézus Krisztus emberi természete a személyi egység által páratlan méltósághoz, kiválósághoz és szentséghez jut, mert az ezt a természetet hordozó személy az Örök Ige, aki Isten. Jézus Krisztusnak, az embernek mindenkit meghaladó kiválósága és szentsége tehát a személyes egységnek, az egység kegyelmének (gratia unionis) a következménye.</p>
<p style="text-align: justify;">Aquinói Szent Tamás szerint (ST III q. 2 a. 10) a kegyelem szót kétféle értelemben használhatjuk. Egyrészt jelöli ez Istennek az ingyenes ajándékozó akaratát, másrészt magát az ajándékot. Az Istennel való egyesülés az ember számára elérhetetlen, ezért ehhez ő rászorul Isten ingyenes, felemelő ajándékára, kegyelmére. Ez a felemelkedés, egyesülés általában Isten megismerése és szeretete által történik, de hogy ez megtörténhessen, ahhoz szükséges az emberi természetet felemelő megszentelő kegyelem, mert természetes képességeink önmagukban nem elegendőek az egyesítő megismerésre és szeretetre. A megszentelő kegyelem tulajdonképpen a léleknek természetfölötti tulajdonsága, minősége. Az egységnek a másik, ennél sokkal teljesebb és mélyebb megvalósulása egyedül csak Jézus Krisztust illeti meg. Az Ő személyében egyesül Isten és ember. Az egység kegyelme nem a lélekhez hozzáadott új, természetfölötti minőség, járulék (akcidens), mert ez a személyes létezésben megvalósuló egységre vonatkozik. Ilyen értelemben mondják, hogy ez nem járulékként megvalósuló kegyelem, hanem  lényegi kegyelem. Minden más kegyelem az egység kegyelmének a következménye. Ilyen következményként Jézus Krisztusban megvolt a járulékos, megszentelő kegyelem is, mégpedig minden mást meghaladó mértékben, a maga teljességében.</p>
<p style="text-align: justify;">Mint említettük, az egység kegyelme következtében Jézus Krisztus, az ember mindazokkal a tökéletességekkel rendelkezik, amelyek egyrészt abból adódnak, hogy Ő és az Örök Ige ugyanaz a személy, és amelyeket másrészt az emberi természet adott állapotában képes befogadni. Jézus Krisztus mint Isten a világ teremtője, az egész teremtésnek, a világmindenségnek, a népeknek és minden embernek az ura. Másrészt a királyság egy emberi tökéletesség, amely által valakinek hatalma van egy nép, egy ország és az ország lakói felett. Ezek alapján Jézus Krisztusról joggal állítható, hogy Ő király, de nem egyetlen nép, hanem minden nép fölött uralkodó király. Az is nyilvánvaló, hogy uralma nincs az Egyházra, az Őt uruknak elfogadókra korlátozva, mert ez az egész teremtés és minden nép fölötti uralom. Ez a királyság a megtestesülés pillanatától kezdve királyság, az üdvtörténet különböző szakaszai között csak a hatalom gyakorlásának a módjában van különbség. Ennek a hatalomnak a gyakorlása nem a földi királyok hatalomgyakorlása módjára történik. Jézus Krisztus királyi hatalma mélyebb értelemben vett hatalom, amely majd második eljövetelével lesz mindenki számára nyilvánvalóvá annak a felismerésével együtt, hogy ez a hatalom hogyan nyilvánult meg a történelemben.</p>
<p style="text-align: justify;">Ugyanakkor Krisztus királysága szerzett királyság is. Az ünnep prefációja összekapcsolja Jézus Krisztus főpapságát és egyetemes királyságát. A jó király népének javát szolgálja. Jézus Krisztus a főpap és a király saját magát áldozta fől népe üdvösségéért, így megváltása által szerzett örök életet alattvalóinak. Jézus Krisztus királysága „az igazság és az élet, a szentség és a kegyelem, az igazságosság, a szeretet, a béke királysága” (az ünnep prefációjának jelzői).</p>
<p style="text-align: justify;">Szent Tamás kifejezetten nem beszél Jézus Krisztus királyságáról, de rámutat ennek a királyságának másik teológiai alapjára, Jézus Krisztus főségére. Ez a főség azt jelenti, hogy Jézus Krisztus titokzatos testének, az Egyháznak a feje. Ez a megváltásból adódó természetfölötti főség azonban nemcsak az Egyház szoros értelemben vett tagjaira, hanem mindenkire (még az angyalokra is) kiterjed (ST III q. 8 a. 3, 4), hiszen Isten egyetemes üdvözítő akarata mindenkire vonatkozik. Szent Tamás mindenkiben lát lehetőséget az Istennel való egyesülésre, amely azonban különböző fokozatokban valósul meg a különböző emberek esetében. Szerinte a főség megvalósulásának öt esetéről beszélhetünk, az alábbi sorrend a megvalósulás teljessége szerint csökkenő sorrend (ST III q. 8 a. 3):</p>
<blockquote><p><span style="font-size: medium;">Először elsődlegesen azoknak feje [Krisztus], akik az örök dicsőség által ténylegesen egyesülnek vele. Másodszor azoknak a feje, akik a szeretetben ténylegesen egyesülnek vele. Harmadszor azoknak a feje, akik a hitben ténylegesen egyesülnek vele <a class="footnote" href="https://www.matthaios.hu/feed/?paged=6#note-3617-1" id="return-note-3617-1" title="A csak a hitben, szeretet nélkül való egység azok állapota, akik halálos bűn miatt elveszítették a szeretet egységét. A hit ilyenkor is megmaradhat, de ez már nem tekinthető a szeretet által éltetett hitnek."><sup>1</sup></a>. Negyedszer azoknak a feje, akiknek még csak az egyesülés lehetősége adott, de ennek tényleges megtörténte még hátra van, üdvösségük eleve elrendelése szerint.  Ötödször azoknak a feje, akik számára ugyan megvan az egyesülésre a lehetőség, de ebből soha sem lesz tényleges egyesülés, mint azon világban élő emberek esetében, akik nincsenek az üdvösségre rendelve. Ezek azonban életük végeztével megszűnnek Krisztus tagjai lenni, mert ekkor már az egyesülés lehetősége sincs meg számukra.</span></p></blockquote>
<p style="text-align: justify;">Jézus Krisztus királysága tehát egyrészt az egység kegyelme következményeként mindenkire, minden nemzetre, minden emberi közösségre kiterjed, másrészt a befogadás oldaláról nézve különböző fokozatok vannak. A befogadás elutasítása azonban nem jelenti azt, hogy az elutasító kivonja magát a királyság hatalma alól. Egy földi királyság joghatóságától valaki megszabadulhat, ha elhagyja a király országát. Ha azonban a király országa mindenre kiterjed, akkor ezt nem lehet elhagyni. Ennek a királyságnak az elutasítása, amennyiben ez végleges állapottá válik, az örök kárhozat állapotába megy át.</p>
<p style="text-align: justify;">Jézus Krisztus királyi hatalma tehát nem külsődleges, ez a szelíd hatalom a teljes embert, szívét és lelkét érinti. Ez a hatalom annak a királynak a hatalma, aki életét adta, hogy alattvalóinak életük legyen. Ezért ehhez képest minden földi hatalom csak másodlagos, külső hatalom, amely igazi hivatását, célját csak annyiban képes elérni, amennyiben a hatalom gyakorlói az igazi királyra igyekeznek hasonlítani. Így kaphatja meg a földi, külsőleges hatalom az alattvalók részéről a belső elfogadást, amely képes az életet is föláldozni a királyért, a hazáért, a közösségért úgy, hogy ennek nem a félelem a motívuma, hanem a király, a haza, a közösség iránti szeretet. Ha azonban egy földi közösség élete nem Jézus Krisztus szelíd hatalma szerint való, ha a közösség törvényei ellentétben vannak az Ő szeretetből adott törvényeivel, akkor ezt a közösséget egyre inkább csak a törvényektől való félelem fogja összetartani vagy pedig egyre inkább csak a látszat törvények, a törvénytelenség és a szétesés fogja jellemezni. Jézus Krisztus szociális királyságáról beszélve a „szociális” jelző ennek, az egyébként a történelem által is tanúsított ténynek a felismerését és elismerését jelenti itt és most. Ez a felismerés egyúttal annak is felismerése és elfogadása, hogy amikor Jézus Krisztusról analóg értelemben mondjuk, hogy Ő király, akkor rá illik igazából és teljességében a „király” szó, a földi királyságok és hatalmak csak másodlagos értelemben vett királyságok és hatalmak, amelyek létezése csak annyiban jogosult, amennyiben Jézus Krisztus királyságához hasonlítanak. Ez a szemlélet, ugyan a hit szemlélete, de nem tagadja a földi hatalom általunk nagyon is érzékelhető valóságát, hanem törekszik arra, hogy a földi hatalom minél inkább Krisztus király hatalmához hasonlítson, jóllehet ezzel soha nem lesz azonos, mert Jézus Krisztus országa nem ebből a világból való, nem ebből a világból ered.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-3617-1">A csak a hitben, szeretet nélkül való egység azok állapota, akik halálos bűn miatt elveszítették a szeretet egységét. A hit ilyenkor is megmaradhat, de ez már nem tekinthető a szeretet által éltetett hitnek. <a href="https://www.matthaios.hu/feed/?paged=6#return-note-3617-1">&#8617;</a></li></ol></div></div>
    </div>
    
    <div class="article">
        <div class="title">A végtelen és a véges egysége a színről-színre látásban (1). Szent Anzelm imája</div>
        <div class="categories">eszkatológia</div>
        <div class="summary">Az ezt követő bejegyzésekben olyan egységről lesz szó, amelyben az egyik résztvevő a végtelen Isten, a másik pedig a véges szellemi létező. Tulajdonképpen három ilyen egységről beszélhetünk. Az első és a legalapvetőbb az az egység, amely a megtestesült Igében valósul &#8230; <a href="https://www.matthaios.hu/a-vegtelen-es-a-veges-egysege-a-szinrol-szinre-latasban-1-szent-anzelm-imaja/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az ezt követő bejegyzésekben olyan egységről lesz szó, amelyben az egyik résztvevő a végtelen Isten, a másik pedig a véges szellemi létező. Tulajdonképpen három ilyen egységről beszélhetünk. Az első és a legalapvetőbb az az egység, amely a megtestesült Igében valósul meg. Ez az Ige személyében megvalósuló egység (unio hypostatica). A második ilyen egység az üdvözültek színre-színre látásában, megismerésében megvalósuló egység. Ebben a véges (emberi vagy angyali) értelem és a végtelen Isten olyan egységbe lép egymással, amelyben a végtelen Isten közvetlenül lesz a véges értelem ismerete. A harmadik egység a színről-színre látás felé vezető úton megvalósuló egység. Ez a megszentelő kegyelem állapotában megvalósuló egység a színről-színre látás előzménye.</p>
<p style="text-align: justify;">Az ilyen egységek téves felfogásának „őstípusait” tulajdonképpen már a legfontosabb egységgel, a megtestesüléssel kapcsolatos eretnekségekben megtalálhatjuk. Az alapkérdés ugyanis minden esetben az, hogy lehetséges-e egyáltalán ilyen egység anélkül, hogy az egység véges részvevője istenné válna, és hogy Istenbe ne jelenjen meg valamilyen teremtettségre utaló vonás az egység következtében. A monofizita álláspont szerint az ilyen egység megköveteli a teremtettség elvesztését, a nesztoriánus álláspont szerint pedig csak laza, nem igazi egységről lehet szó. A színről-színre látás teológiai tárgyalásában is ilyen szélsőségek fenyegetnek. A bizánci egyházban elterjedt <a href="https://www.matthaios.hu/a-palamizmusrol-1-resz/">palamizmus</a>  álláspontja szerint a színről-színre látás Isten lényegére nem vonatkozhat, mert ez a teremtményt a szó szoros értelmében istenné tenné.</p>
<p style="text-align: justify;">A színről-színre látásról már <a href="https://www.matthaios.hu/isten-szinrol-szinre-latasa-1-resz/">volt szó a blogon</a>, a következőkben most ismét ezzel a témával foglalkozunk. A témával kapcsolatban találtam egy majdnem 100 évvel ezelőtt beadott, érdekes <a href="https://ia802601.us.archive.org/26/items/diespeciesimpre00zych/diespeciesimpre00zych.pdf">doktori disszertációt</a>, amelyről még lesz szó. Ezt a disszertációt szerzője Szent Anzelm Proszlogion című művét befejező imájával zárja le. Mintegy bevezetésül, az ima Dér Katalin fordításában (Religio könyvek, MTA Filozófiai Intézetének kiadása, 1991):</p>
<blockquote><p><span style="font-size: medium;">Nem mondtam még el tehát, el sem gondoltam, Uram, mennyire fognak örülni eme üdvözültjeid. Mindenképpen annyira fognak örülni, amennyire szeretnek Téged; és annyira fognak szeretni, amennyire megismernek. Hát akkor, mennyire fognak ismerni Téged, Uram, és mennyire fognak szeretni! Bizonyos, hogy ebben az életben „szem nem látta, fül nem hallotta, emberi szív föl nem fogta”, hogy mennyire fognak ismerni és szeretni abban a másik életben. Isten könyörgöm, hogy ismerjelek meg, hogy szeresselek, hogy örülhessek Neked!  És ha ebben az életben nem tudom a beteljesedésig vinni, haladjak előre napról-napra, míg végül az öröm eljut a beteljesedésre! Haladjon előre bennem itt a Te megismerésed, s majd ott legyen teljessé; növekedjen bennem az Irántad érzett szeretet, s majd ott legyen teljes; amiképpen legyen nagy az én örömöm itt a reményben, azonképpen legyen ott teljes valóságosan! Uram, Fiad által azt parancsolod, vagy inkább tanácsolod: kérjük, s ígéred, megkapjuk, hogy „örömünk teljes legyen”! Igazszavú Isten, kérek, hogy kapjak: „örömöm teljes legyen”! Addig is erről elmélkedjék az elmém, erről szóljon a szám! Szeresse szívem, beszélje ajkam! Ezt éhezze lelkem, ezt szomjazza testem, ezt kívánja egész lényem, míg csak be nem mehetek „Uram örömébe”, aki a Háromságos Egyisten, a „mindörökké áldott, Ámen”!</span></p></blockquote>
<p>&nbsp;</p></div>
    </div>
    
    <div class="article">
        <div class="title">A végtelen és a véges egysége a színről-színre látásban (2)</div>
        <div class="categories">eszkatológia</div>
        <div class="summary">A Katolikus Egyház dogmája szerint a üdvözültek színről-színre látják az isteni lényeget. A „lényeg” szónak Isten esetében különleges jelentése van. A lényeg az, amire a „mi az” kérdésre adott válasz utal. A lényeg fogalmát sokszor együtt használjuk az önmagában létező, &#8230; <a href="https://www.matthaios.hu/a-vegtelen-es-a-veges-egysege-a-szinrol-szinre-latasban-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Katolikus Egyház dogmája szerint a üdvözültek színről-színre látják az isteni lényeget. A „lényeg” szónak Isten esetében különleges jelentése van. A lényeg az, amire a „mi az” kérdésre adott válasz utal. A lényeg fogalmát sokszor együtt használjuk az önmagában létező, a szubsztancia fogalmával. A lényeg a teremtmények esetében arra utal, hogy a szubsztancia milyen osztályba sorolható. Így például bizonyos szubsztanciák lényegük szerint emberek, mások elektronok stb. Isten esetében azonban nem lehet arról szó, hogy őt lényege alapján valamilyen osztályba soroljuk. Ő minden osztályozást meghalad, minden osztályozás felett áll. <a href="https://www.matthaios.hu/isten-egyszerusege/">Egyszerűsége</a> miatt azonos a lényegével, a létezésével. Minden összetételtől mentessége miatt nincs különbség lényege, létezése, tulajdonságai, kívülre irányuló cselekedetei között. A teremtett anyagi szubsztanciák lényege általunk megismerhető, jóllehet ez a megismerés nem egyszerű folyamat. A lényeg megismerésének lehetősége éppen azáltal adott, hogy a teremtett dolgok lényege csak valamilyen korlátozott létezésre terjed ki, éppen a lényeg az, ami ezt a létezést korlátozza. Isten lényege és létezése azonban azonos, ő a tiszta, korlát nélküli létezés. A véges értelem ugyan természetes erejénél fogva képes tudomásul venni ezt a tényt, de nem érti meg, nem képes felfogni, hogy hogyan van az ilyen létezés. A fenti dogma tehát meglepő dolgot állít: az üdvözültek színről-színre látják az isteni lényeget. Tehát az üdvözültek megismerésének az igazi tárgya az isteni lényeg, a megismerés módja pedig a közvetlen színről-színre látás. Tulajdonképpen abból, hogy a megismerés igazi tárgya az isteni lényeg, már következik, hogy ennek a megismerésnek csak egyetlen módja van, a közvetlen látás (ST I q. 12 a. 2). Az is következik, hogy ehhez a megismeréshez az értelem felemelése szükséges (ST I q. 12 a. 4), hiszen a véges értelem saját erejéből nem képes a végtelen isteni lényeget megérteni. Az isteni lényeg a Szentháromságban fennálló Isten lényege.</p>
<p style="text-align: justify;">Annak érdekében, hogy Isten lényegi megismerésének különleges voltát lássuk, először általában foglalkozunk nagyon röviden a megismeréssel. A megismerés tulajdonképpen valamilyen egységet jelent, a megismerő és a megismert közti egységet. A megismerés igazsága éppen ennek az egységnek folyománya: a megismert tárgy és a megismerő értelem éppen ennek az egységnek erejében felelnek meg egymásnak (adaequatio rei et intellectus). A megismeréssel már a legfejlettebb állatoknál is találkozunk, ezek képesek valamilyen érzékszervi megismerésre. A szellemi megismerést megértésnek is mondjuk, ez tulajdonképpen a szellemi létező, ezen belül is az értelem olyan tökéletessége, kiválósága, amely a megismerő és a megismert valamilyen egységében nyilvánul meg. A szellemi létezésnek és ennek megfelelően a szellemi megismerésnek három rendjét különböztetjük meg. A legfelső rendben egyedül csak Isten van. A második rendet azok a szellemi létezők alkotják, amelyeknek létezési módja a tiszta (de teremtett) szellemi létezés olyan értelemben, hogy lényegük nem összetett, nincs meg bennük a forma és az anyag összetettsége. Jóllehet ugyan ezek a létezők a lényeg szintjén nem összetettek, mégis megvan bennük a lényeg és a létezés összetettsége. Ez a lényegből (essentia) és a létezés aktusából (existentia) való összetettség minden teremtményt jellemez, mert ezek lényege nem terjed ki a létezésre, ezt csak kívülről kapják. Ebbe a rendbe tartoznak az angyalok, és az emberi lelkek a halál és a test föltámadása közötti időszakban (<a href="https://www.matthaios.hu/az-anima-separata-1-resz/">animae separatae</a>). A harmadik rend az emberi létezés rendje, amelyre már a lényeg szerinti összetétel is jellemző: a szellemi lélek formálja meg a testet, az anyagot.</p>
<p style="text-align: justify;">Mint említettük, a megismerés a megismerő és a megismert egysége. Az isteni megismerésben ez az egység Isten egyszerűsége miatt teljes és tökéletes, benne a megismerő és a megismert azonos. Isten a teremtett világ dolgait is saját magában ismeri, mert ő az ezeket a dolgokat teremtő ok. Az angyal elsődleges természetes ismeretének a tárgya önmaga. Az angyal önmagára vonatkozó ismeretében is a megismerés egysége ontológiai természetű. Nála ugyan a megismerő angyali értelem nem azonos magával az angyallal (csak Isten esetében azonos a megismerő értelem magával az Istennel), de ez az angyal képessége. Az angyal a természetes rendben Istent is saját magán keresztül, saját teremtőjeként ismeri meg. Nyilván ez az istenismeret korlátozott, közvetített istenismeret. A tőle különböző teremtett dolgokat az angyal a teremtésénél fogva Isten által belé öntött fogalmakon keresztül ismeri. Azt is mondhatjuk, hogy az angyalok esetében a teremtő Isten ismeretében való véges részesedés által valósul meg a megismert tárgy és a megismerő egysége, mert egyrészt Isten ismerete szerint teremti meg a dolgokat, másrészt az ezekre vonatkozó ismereteket véges, részesedett hasonlóságként, fogalomként beleteremti az angyalba.</p>
<p style="text-align: justify;">Az emberi megismerésben a megismerő és a megismert egysége összetettebb módon valósul meg. A folyamat azzal kezdődik, hogy a megismerendő tárgy fizikai hatást gyakorol a megismerőre az érzékszerveken keresztül. A hatással kapcsolatban általában van egy hatást kifejtő, megvalósító ok (ebben az esetben a megismerendő tárgy) és egy hatást befogadó (ebben az esetben a megismerő). A hatás a befogadóban változást hoz létre. Az ismeret esetében a  hatást befogadónak képesnek kell lennie arra a befogadásra, amely ismeretet eredményez. A hangot kifejtő például a hallás érzékletét csak abban tudja okozni, akinek van dobhártyája a megfelelő idegrendszeri kapcsolattal. Az emberi megismerés tehát egy fizikai hatással kezdődik. Az ember rendelkezik azzal a képességgel, hogy ezt a fizikai hatást a megfelelő érzékszervek által befogadja és így a hatás, továbbá az érzékszervek, az idegrendszer működése alapján érzetek keletkezzenek benne. Az érzékelés képessége az embernek és a magasan fejlett állatoknak közös képessége. Az emberben azonban az érzékelésre ráépül egy másik képesség, a szellemi megismerés képessége. Az érzékelt tartalmak ugyanis érthető tartalmak is, de az állati érzékelés nem képes ezt az érthetőséget megragadni. Az emberben viszont a szellemi megismerés képes az érthetőség megragadására. Ahogyan az érzéki megismerés az érzékszervekben és az idegrendszerben változásokat idéz elő, ehhez hasonlóan a szellemi megismerésnél is ennek képességében, az értelemben változás történik. Létrejön a megismert tárgy értelembe nyomodó, érthető, tárgyhoz hasonló reprezentációja, a tárgy nem mechanikus értelemben vett érthető képe, az úgynevezett <em>species impressa</em> vagy <em>species intelligibilis</em>, hasonlóan ahhoz, ahogyan az érzéki megismerés eredménye a <em>species sensibilis</em>. Az emberben a tárgy érthető reprezentációja úgy keletkezik, hogy az érzéki megismerés végeredményét, a képzetet, a <em>phantasma-t </em>átvilágítja<em> az </em>értelem természetes fénye, amelyet cselekvő értelemnek (intellectus agens) is neveznek. Így emelődik ki az az érthető tartalom, amely reprezentációként, képként az úgynevezett passzív értelemnek (intellectus possibilis) formát ad, ebbe nyomódik be, lesz <em>species impressa</em>. Tehát itt az egység alapja a fizikai értelemben vett tárgy mint ok és a <em>species impressa</em> mint okozat közti egység. Ez az egység biztosítja, hogy a megismert és az ismeret között megfelelőség van.</p>
<p style="text-align: justify;">Az érthető képmás, a <em>species impressa</em> szerepét félre is lehet érteni, mintha ez lenne a tulajdonképpeni megismerés végpontja. Aquinói Szent Tamás hangsúlyozza, hogy a megismerésben nem a <em>species impressa-t</em> ismerjük meg: ez csak megismerésünk eszköze (ST I q. 85 a. 2), amely által magát a tárgyat ismerjük meg. A megismerésnek tehát nem a <em>species impressa</em> a végpontja, mert ez csak eszköz. Az igazi végpont a tárgyról szóló ismeret, amely magába foglalja annak az okságnak a tudatát, amely a megismert tárgy mint kiinduló ok és az ismeret mint az ez által és az értelem működése által okozott okozat között van. Az ismeretben benne van a magunkra mint megismerőre vonatkozó reflexió is, tehát az, hogy ez a mi ismeretünk, mi ismerjük meg a tárgyat. A megismerést lezáró pont (terminus) a mi tárgyról szóló ismeretünk, a <em>species expressa. </em>Szent Tamás egyébként nem használta ezt a kifejezést, helyette Szent Ágoston nyomán az értelem belső szaváról (verbum mentis, verbum cordis, a szív szava) beszél, amelyre külsőleg a nyelv szava utal. A szóhasználat emlékeztet a második isteni személynek a János evangélium prológusában adott nevére: Logosz, Verbum, Ige, Szó. A későbbiekben erre még visszatérünk.</p>
<p style="text-align: justify;">A következő bejegyzés – az egyházi év végének közeledtével – az ítélő Krisztusról szól majd: ez a Summa Theologiae harmadik része 59. kérdésének a fordítása lesz. Majd ezt követően  térünk vissza ismét a színről-színre látás témájára. Amint látni fogjuk, a színről-színre látásban  a megismerésnek egészen különleges módja valósul meg. A <em>species impressa</em> helyét, szerepét ebben az isteni lényeg, azaz maga az Isten veszi át.</p></div>
    </div>
    
    <div class="article">
        <div class="title">Aquinói Szent Tamás Krisztus bírói hatalmáról (ST III q. 59)</div>
        <div class="categories">fordítások</div>
        <div class="summary">A Summa Theologiae harmadik részének 59. kérdése a krisztológiai rész lezárása, a következő kérdés már a szentségtannal foglalkozik. Az alábbi fordítás a latin szövegből készült. 59. KÉRDÉS [Krisztus bírói hatalmáról] A továbbiakban Krisztus bírói hatalmáról lesz szó. Ezzel kapcsolatban hat &#8230; <a href="https://www.matthaios.hu/aquinoi-szent-tamas-krisztus-biroi-hatalmarol-st-iii-q-59/">Folytat&#225;s <span class="meta-nav">&#8594;</span></a></div>
        <div class="content"><p style="text-align: left;"><em>A Summa Theologiae harmadik részének 59. kérdése a krisztológiai rész lezárása, a következő kérdés már a szentségtannal foglalkozik. Az alábbi fordítás a latin szövegből készült.</em></p>
<p style="text-align: center;">59. KÉRDÉS</p>
<p style="text-align: center;">[Krisztus bírói hatalmáról]</p>
<p style="text-align: justify;">A továbbiakban Krisztus bírói hatalmáról lesz szó. Ezzel kapcsolatban hat kérdéssel foglalkozunk:</p>
<ol style="text-align: justify;">
<li style="text-align: justify;"><a href="https://www.matthaios.hu/feed/?paged=6#szakasz1">Van-e Krisztusnak bírói hatalma?</a></li>
<li style="text-align: justify;"><a href="https://www.matthaios.hu/feed/?paged=6#szakasz2">Megilleti-e ez őt mint embert?</a></li>
<li style="text-align: justify;"><a href="https://www.matthaios.hu/feed/?paged=6#szakasz3">Érdemei alapján nyerte-e el ezt a hatalmat?</a></li>
<li style="text-align: justify;"><a href="https://www.matthaios.hu/feed/?paged=6#szakasz4">Ez olyan egyetemes hatalom-e, amely minden emberre kiterjed?</a></li>
<li style="text-align: justify;"><a href="https://www.matthaios.hu/feed/?paged=6#szakasz5">Amellett hogy a jelen időben ítélkezik, hoz-e majd a jövőben egy egyetemes ítéletet?</a></li>
<li style="text-align: justify;"><a href="https://www.matthaios.hu/feed/?paged=6#szakasz6">Kiterjed-e bírói hatalma az angyalokra is?</a></li>
</ol>
<p style="text-align: justify;">Az utolsó ítélet végrehajtását célszerűbb lesz majd a világ végével kapcsolatban tárgyalni <a class="footnote" href="https://www.matthaios.hu/feed/?paged=6#note-3666-1" id="return-note-3666-1" title="Valójában Szent Tamás soha sem jutott el a Summa-ban az eszkatológia tárgyalásáig. A gyónás szentségének tárgyalása közben, a 90. kérdésnél abbahagyta a Summa írását."><sup>1</sup></a>. Most tehát elegendő azokat a dolgokat érinteni, amelyek Krisztus méltóságára vonatkoznak.</p>
<p style="text-align: justify;"><a name="szakasz1"></a><strong>1. SZAKASZ</strong>  [Van-e Krisztusnak bírói hatalma?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1. Úgy látszik, hogy Krisztust különleges módon nem illeti meg a bírói hatalom. Valakinek a megítélése ugyanis az Úrra tartozik. Azt mondja a Rómaiaknak írt levél (Rom 14, 4), hogy <em>ki vagy te, hogy más szolgája felett ítélkezel?</em>  A teremtmények fölötti uralom azonban a teljes Szentháromságra tartozik. Nem kell tehát Krisztusnak különleges módon bírói hatalmat tulajdonítanunk.</p>
<p style="text-align: justify;">2.  Ezenkívül, Dániel próféta könyve írja (Dan 7, 9), hogy az Ősöreg leült – majd hozzáteszi – ítéletet tartani és a könyveket megnyitották. De az Ősöreg, amint Hilarius mondja, az Atyát jelenti, mert az Atyában van az örökkévalóság. Tehát a bírói hatalmat inkább az Atyának, mint Krisztusnak kell tulajdonítani.</p>
<p style="text-align: justify;">3.  Ezenkívül, annak kell ítélnie, aki meggyőz. Az mondja az Úr János evangéliuma szerint (Jn 14, 8), amikor majd eljön az, tudniillik a Szentlélek, <em>meggyőzi a világot a bűnről, az igazságról és az ítéletről</em>. Tehát a bírói hatalmat inkább a Szentléleknek kell tulajdonítani, mint Krisztusnak.</p>
<p style="text-align: justify;"><strong>Ezzel szemben áll az</strong>, amit az Apostolok cselekedeteiben (ApCsel 10, 42) olvasunk: <em>ő az, akit Isten élők és holtak bírájául rendelt.</em></p>
<p style="text-align: justify;"><strong>Válaszul </strong>azt kell mondanunk, hogy az ítélkezéshez három dolog szükséges. Először szükséges  az alattvalók kényszerítésére való hatalom; azt mondja ugyanis Jézus, Sirák fiának könyve (Sir 7, 6), hogy <em>ne törekedj a bírói tisztségre, csak akkor, ha van erőd letörni a jogtalanságot</em>. Másodszor szükséges a helyes ítéletre való törekvés, hogy ne a gyűlölet vagy az irigység, hanem az igazság szeretete alapján szülessen meg az ítélet, amint ezt a Példabeszédek könyve mondja (Péld 3, 12): <em>akit ugyanis szeret az Úr, azt megfeddi és mint az atya a fiában, benne kedvét leli. </em>  Harmadszor szükséges a bölcsesség, amely alapján formálódik az ítélet. Jézus, Sirák fiának könyve szerint (Sir 10, 1): <em>a bölcs bíró igazságot tesz népének</em>. Ezek közül az első kettő eleve szükséges, de sajátosan a harmadik az, ami szerint formálódik az ítélet. Az ítélet ugyanis a bölcsesség vagy az igazság törvényén alapszik, ezek szerint születik. A Fiú azonban az Atyától születő bölcsesség, az Atyától eredő igazság, aki őt tökéletesen megjeleníti, így az Isten Fiának sajátosan tulajdonítható a bírói hatalom. Ezért mondja Szent Ágoston az igaz hitről szóló művében: <em>ez az a változatlan igazság, amelyről helyesen állítható, hogy minden alkotásnak a törvénye és a mindenható alkotó teremtő ereje</em>. <em>Amint mi és minden értelmes lélek az alsóbb dolgokról az igazság szerint helyesen ítélünk, bennünket az ítél meg, aki egyedül az igazság, akihez tartozunk. Fölötte azonban nem ítélkezik az Atya, mert ő nem kisebb az Atyánál. Ezért amikor az Atya ítélkezik, általa ítélkezik. </em>Majd hozzáteszi:<em> az Atya tehát senki fölött nem ítélkezik, hanem minden ítéletet átadott a Fiúnak</em>.</p>
<p style="text-align: justify;">Az 1. ellenvetésre azt kell mondanunk, hogy az ellenvetés érvelése igazolja, hogy a birói hatalommal való rendelkezés a teljes Szentháromság közös tulajdonsága, ami igaz. Bizonyos tulajdonítás alapján azonban ezt a Fiúhoz rendeljük, amint mondtuk.</p>
<p style="text-align: justify;">A 2. ellenvetésre azt kell mondanunk, hogy amint Szent Ágoston írja a Szentháromságról szóló művének VI. könyvében, az örökkévalóságot az Atyának mint eredet nélkülinek tulajdonítjuk (az eredetnélküliségben benne van az örökkévalóság szempontja). Ugyanitt azt is mondja, hogy a Fiú az Atya teremtő ereje. Így tehát a bírói hatalmat az Atyának tulajdonítjuk, amennyiben ő a Fiú eredete. De a bírói hatalmat jelentése szerint a Fiúnak mint az Atya teremtő erejének és bölcsességének tulajdonítjuk. Az Atya ugyanis mindent a Fiú által teremtett, aki az ő teremtő ereje. Ennek megfelelően minden fölött a Fiú által ítél, aki az ő bölcsessége és igazsága. Erre utal Dániel próféta könyve is, amelyben olvashatjuk, hogy az <em>Ősöreg trónján ül, </em>majd később ehhez hozzáteszi, hogy az <em>Emberfia az Ősöreghez járul, aki neki hatalmat, méltóságot és országot adott. </em>Ezt úgy kell érteni, hogy az ítélet hatalmának eredete az Atyánál van, akitől ezt a hatalmat kapta a Fiú.</p>
<p style="text-align: justify;">A 3. ellenvetésre azt kell mondanunk, hogy amint Szent Ágoston írja a János evangéliumról szóló kommentárjában, Krisztus úgy mondja a Szentlélekről, hogy meggyőzi a világot <em>a bűnről, mintha azt mondta volna, hogy ő szeretetet önt szívetekbe, hogy a félelemtől megszabadulva szabadon érveljetek</em>. Így tehát a Szentléleknek az ítélkezés nem eredeti jelentése szerint tulajdonítódik, hanem az emberekben lévő, helyes ítélkezésre irányuló vonzalom értelmében.</p>
<p style="text-align: justify;"><a name="szakasz2"></a><strong>2. SZAKASZ  </strong>[Megilleti-e Krisztust mint embert a bírói hatalom?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy a bírói hatalom nem illeti meg Krisztust mint embert. Azt mondja ugyanis Szent Ágoston az igaz hitről szóló művében, hogy az ítélet annyiban illeti meg a Fiút, amennyiben ő maga az első igazság törvénye. Ez azonban Krisztusra mint Istenre vonatkozik. Tehát a bírói hatalom nem illeti meg Krisztust mint embert, hanem ez őt mint Istent illeti meg.</p>
<p style="text-align: justify;">2.  Ezenkívül, a bírói hatalomhoz hozzátartozik a helyesen cselekvők jutalmazása, a rosszak büntetése. A jó cselekedetek jutalma azonban az örök boldogság, amelyet csak Isten tud megadni. Azt mondja ugyanis Szent Ágoston János evangéliumáról szóló kommentárjában, hogy <em>az Istenben való részesedés által lesz a lélek boldog, nem pedig valamely szentségben lévő lélekben részesedés által</em>. Tehát úgy látszik, hogy a bírói hatalom nem illeti meg Krisztust mint embert, hanem ez őt mint Istent illeti meg.</p>
<p style="text-align: justify;">3.  Ezenkívül, Krisztus bírói hatalmához hozzátartozik a szív titkai feletti ítélet az Első korintusiaknak írt levél (1Kor 4,5) szerint: <em>ne ítélkezzetek idő előtt, amíg el nem jön az Úr, aki megvilágítja a sötétség titkait és föltárja a szív szándékait.</em> Ez azonban kizárólagosan az isteni hatalomhoz tartozik Jeremiás könyve (Jer 17, 9-10) szerint: <em>gonosz és kifürkészhetetlen az ember szíve, ki ismeri ezt? Én, az Úr, aki kikutatja a szíveket és megvizsgálja a veséket, és aki kinek-kinek az útja szerint ad. </em>Tehát a bírói hatalom nem illeti meg Krisztust mint embert, hanem ez őt mint Istent illeti meg.</p>
<p style="text-align: justify;"><strong>Ezzel szemben áll az</strong>, amit János evangéliumában olvasunk (Jn 5, 27): <em>hatalmat adott neki, hogy ítéletet tartson, mert ő az Emberfia.</em></p>
<p style="text-align: justify;"><strong>Válaszul</strong> azt kell mondanunk, úgy tűnik, Aranyszájú Szent János János evangéliumát kommentálva azt mondja, hogy a bírói hatalom nem illeti meg Krisztust mint embert, hanem ez őt csak mint Istent illeti meg. Az idézett szöveget így magyarázza: <em>hatalmat adott neki, hogy ítéletet tartson. Minthogy ő az Emberfia, ne csodálkozzatok ezen! Ugyanis nem azért kapta ezt a hatalmat, mert ember, hanem azért bíró ő, mert a kimondhatatlan Isten Fia. Minthogy a mondottak felette vannak annak, hogy csak mint emberre vonatkozzanak, a kijelentést kifejtve mondja, hogy ne csodálkozzatok, mert az Emberfia maga az Isten Fia. </em>Ezt a feltámadás hatása alapján bizonyítja, amikor hozzáteszi: <em>mert eljön az óra, amikor mindazok akik sírban vannak, meghalják az Isten Fiának szavát. </em>Tudnunk kell azonban, hogy jóllehet Istennél marad az ítélkezés eredeti hatalma, az embereknek is megadatik Istentől a bírói hatalom azok felett, akik felett joghatóságuk van. Ezért mondja a Második Törvénykönyv (MTörv 1, 16): <em>ami igazságos, azt ítéljétek,</em> majd később hozzáteszi, hogy Istennél az ítélet, ti az ő hatalmából ítéltek. Az előzőekben azonban kifejtettük, hogy Krisztus emberi természetében az egész Egyház feje, Isten mindeneket a lába alá vetett. Így tehát megilleti őt mint embert is, hogy bírói hatalommal rendelkezzen. Ezért az Evangéliumban fent említett hatalmat így kell érteni: <em>hatalmat adott neki az ítélkezésre, mert ő az Emberfia, </em>nem ugyan a természet állapota miatt, mert így minden ember ilyen hatalommal rendelkezne. Aranyszájú Szent János ezt ellenzi. Ez a hatalom ugyanis a főség kegyelméhez <a class="footnote" href="https://www.matthaios.hu/feed/?paged=6#note-3666-2" id="return-note-3666-2" title="A teológia Jézus Krisztusban három kegyelemről beszél (ST III q. 8 a. 5 ad 3): (1) az egység kegyelméről (gratia unionis), amelynek alapja az, hogy Krisztus emberi természetét hordozó személy az Örök Ige, (2) a benne lévő állapotszerű (habituális, megszentelő) kegyelemről és (3) a főség kegyelméről (gratia capitis), amely azt a kegyelmet jelenti, amelyben ő az Egyház, sőt az egész emberiség feje. Ez utóbbi az állapotszerű kegyelemtől csak szempontjában különbözik (ST III q. 8 a. 5)."><sup>2</sup></a>. tartozik, amelyet Krisztus emberi természetében kapott. Tehát így a bírói hatalom három okból is megilleti Krisztust emberi természetében. (1) Megilleti őt ez az emberekkel való megegyezése és rokonsága miatt. Amint Isten a közbenső okok mint közelebbi hatások által működik, úgy az ember Krisztus által ítéli meg az embereket, hogy kedvesebb legyen nekik az ítélet. Ezért mondja a Zsidóknak írt levél (Zsid 4, 15), hogy <em>nem olyan főpapunk van, aki ne tudná megtapasztalni gyöngeségeinket, aki hozzánk hasonlóan kísértést szenvedett, bűn nélkül. Járuljunk tehát bizalommal kegyelmének trónjához. </em>(2) Mert az <em>utolsó ítéletkor, </em>amint Ágoston  mondja János evangéliumát kommentálva, <em>megtörténik a halottak testének föltámadása, amelyet Isten az Emberfia által visz végbe</em>, amint ugyanaz a Krisztus mint Isten Fia föltámasztja a lelkeket <a class="footnote" href="https://www.matthaios.hu/feed/?paged=6#note-3666-3" id="return-note-3666-3" title="A lelkek föltámasztása az örök haláltól, a kárhozattól való megmentést jelenti."><sup>3</sup></a>. (3) Mert, amint Szent Ágoston mondja az Úr igéjéről szóló könyvében, <em>helyes, hogy a megítélendők lássák a bírót. A megítélendők pedig a jók és a rosszak. Úgy kell tehát ennek lennie, hogy a szolga formája mind a jóknak, mind a rosszaknak megmutatkozik, Isten formája azonban csak a jóknak lesz fenntartva.</em></p>
<p style="text-align: justify;">Az 1. ellenvetésre azt kell mondanunk, hogy az ítélet úgy tartozik az igazsághoz, mint ennek szabályához. Az ítélet pedig aszerint tartozik ahhoz az emberhez, akit átjár az igazság, ami szerint ő magával az igazsággal van valamilyen módon egységben. Úgy tartozik hozzá az ítélet, mint valamely törvényhez, valamely élő igazsághoz. Ezért Ágoston ugyanebben a könyvében hivatkozik arra, ami az Első korintusiaknak írt levélben van (1Kor 2, 15): a lelki ember mindent megítél. Krisztus lelke azonban minden egyéb teremtménynél inkább egységben volt az igazsággal és ez mindenkinél inkább betöltötte őt, ahogyan János evangéliuma (Jn 1, 14) mondja: <em>láttuk őt, aki telve volt kegyelemmel és igazsággal. </em>Eszerint Krisztus lelkéhez a legnagyobb mértékben hozzátartozik az, hogy ő mindenek fölött ítélkezzen.</p>
<p style="text-align: justify;">A 2. ellenvetésre azt kell mondanunk, hogy egyedül Isten tudja a lelkeket a benne való részesedés által boldoggá tenni. De Krisztushoz tartozik az, hogy mint fejük és üdvösségük szerzője, az embereket az üdvösségre vezesse, amint ezt a Zsidóknak írt levél mondja (Zsid 2, 10): <em>aki sok fiat vezetett a dicsőségbe, üdvösségük szerzőjét, a szenvedés által vitte a tökéletességre</em>.</p>
<p style="text-align: justify;">A 3. ellenvetésre azt kell mondanunk, hogy a szívek titkainak az ismerete és az ezek feletti ítélet önmagában véve egyedül Istenre tartozik. De Krisztus lelkének az istenségben való részesedése által megilleti őt is az, hogy megismerje és megítélje a szívek titkait, amint ezt Krisztus tudásával kapcsolatban  kifejtettük <a class="footnote" href="https://www.matthaios.hu/feed/?paged=6#note-3666-4" id="return-note-3666-4" title="Szent Tamás a szövegben a „refluentia” szót használja, amelyet részesedéssel fordítottunk, de ami szószerint visszafolyást jelent. Itt Krisztusnak az emberi természet által befogadható olyan tökéletességéről van szó, amely  a boldogító istenlátásnak csak az egyedül őt megillető mértékét jelenti (ST III. q. 10 a. 2). Ebben az istenlátásban ismeri Krisztus mint ember a szívek titkait"><sup>4</sup></a>. Ezért olvashatjuk a Rómaiakhoz írt levélben (Rom 2, 16), hogy <em>azon a napon Isten ítélni fog az emberek rejtett dolgai fölött Jézus Krisztus által.</em></p>
<p style="text-align: justify;"><a name="szakasz3"></a><strong>3. SZAKASZ</strong>  [Érdemei alapján nyerte-e el Krisztus a bírói hatalmat?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1. Úgy látszik, hogy Krisztus nem érdemei alapján nyerte el a bírói hatalmat. A bírói hatalom ugyanis a királyi méltóságból következik, amint ezt a Példabeszédek könyve mondja (Péld 20, 8):  <em>a király, aki a bírói székben ül, minden gonoszt megsemmisít tekintetével. </em>De a királyi méltósággal Jézus érdemek nélkül rendelkezik, mert ez az alapján jár neki, hogy ő az Atya Egyszülötte. Ezt írja ugyanis Lukács evangéliuma (Lk 1, 32): <em> az Úristen neki adja atyjának Dávidnak trónját, és ő uralkodni fog Jákob házában mindörökké. </em>Tehát Krisztus nem érdemei alapján nyerte el a bírói hatalmat.</p>
<p style="text-align: justify;">2. Ezenkívül, amint mondtuk, a bírói hatalom megilleti Krisztust mint a mi főnket. A főség kegyelme azonban nem érdemei alapján jár Krisztusnak, hanem ez az isteni és emberi természet személyes egységéből következik.<em> Láttuk dicsőségét, mint az Atya Egyszülöttének dicsőségét, telve kegyelemmel és igazsággal&#8230;mi mindnyájan az ő teljességéből merítettünk, </em>ami főség kegyelmére vonatkozik. Tehát Krisztus nem érdemei alapján nyerte el a bírói hatalmat.</p>
<p style="text-align: justify;">3. Ezenkívül, az Apostol mondja az Első korintusiaknak írt levélben (1Kor 2, 15): <em>a lelki ember mindent megítél.</em> De az ember a kegyelem által válik lelkivé, amelyet nem érdemei alapján kap, <em>egyébként nem lenne kegyelem</em>, amint a Rómaiaknak írt levél mondja (Rom 11, 6). Tehát, úgy látszik, hogy érdemeik alapján sem Krisztust, sem másokat nem illet meg a bírói hatalom, ez egyedül csak kegyelemből van.</p>
<p style="text-align: justify;"><strong>Ezzel szemben áll az, </strong>amit Jób könyvében (Jób 36, 17) olvasunk: <em>a te ügyed, mint az istentelen ügye ítéltetett meg, az üggyel az ítéletet is</em> megkapod <a class="footnote" href="https://www.matthaios.hu/feed/?paged=6#note-3666-5" id="return-note-3666-5" title="Szent Tamás a Vulgáta szövegeit használja. A most idézett résznél az újabb fordítások eltérnek a Vulgátától."><sup>5</sup></a>. Szent Ágoston is az Úr szavairól szóló könyvében azt mondja, hogy <em>törvényt ül majd a bíró, aki maga is bíró előtt állt, elítéli majd az igazán bűnösöket az, akit hamisan ítéltek bűnösnek.</em><em> </em></p>
<p style="text-align: justify;"><strong>Válaszul,</strong> azt kell mondanunk, semmi akadálya nincs annak,  hogy valakinek egy és ugyanaz a dolog különböző okok alapján járjon. Így Krisztusnak a feltámadt test dicsősége nemcsak az istenségnek való megfelelés és a lélek dicsősége miatt jár, hanem az emberi szenvedés érdemei alapján is. Hasonlóan azt kell mondanunk, hogy az ember Krisztus bírói hatalmát mind isteni személye, mind a főség méltósága, mind az állapotszerű kegyelem teljessége, mind pedig  érdemei miatt kapta. Isten igazságossága alapján bíró lett az, aki Isten igazságosságáért küzdött és győzött, és akit igazságtalanul elítéltek. Ezért mondja a Jelenések könyve (Jel 3, 21): <em>győztem és Atyám trónján ülök</em>. A trón pedig a bírói hatalomra vonatkozik a zsoltár szavai szerint (Zsolt 9, 5): <em>a trónon ül és igazságosan ítélkezik.</em></p>
<p style="text-align: justify;" title="III q. 59 a. 3 ad 1">Az 1. ellenvetésre azt kell mondanunk, hogy az érvelés itt arra vonatkozik, hogy Krisztusnak a bírói hatalom az Isten Igéjével való egység miatt jár.</p>
<p style="text-align: justify;" title="III q. 59 a. 3 ad 1">A 2. ellenvetésre azt kell mondanunk, hogy az érvelés itt a főség kegyelmére vonatkozik.</p>
<p style="text-align: justify;" title="III q. 59 a. 3 ad 1">A 3. ellenvetésre azt kell mondanunk, hogy itt az érvelés az állapotszerű kegyelemre vonatkozik, ami Krisztus lelkének tökéletessége. Az azonban, hogy Krisztusnak emiatt jár a bírói hatalom, nem zárja ki azt, hogy ez érdemei alapján is jár neki.</p>
<p style="text-align: justify;" title="III q. 59 a. 3 ad 1"><a name="szakasz4"></a><strong>4. SZAKASZ </strong> [Krisztus bírói hatalma olyan egyetemes hatalom-e, amely minden emberre kiterjed?]</p>
<p style="text-align: justify;" title="III q. 59 a. 3 ad 1">A negyedik problémát így közelítjük meg:</p>
<p style="text-align: justify;" title="III q. 59 a. 3 ad 1">1. Úgy látszik, hogy Krisztust nem illeti meg a minden emberre kiterjedő bírói hatalom.  Azt olvassuk ugyanis Lukács evangéliumában (Lk 12, 13-14), hogy Krisztus, amikor valaki a tömegből ezt mondta: <em>mondd meg testvéremnek, hogy ossza meg velem az örökséget, ezt válaszolta: ember, ki tett meg engem bírónak vagy végrehajtónak köztetek?</em> Tehát Krisztusnak nincs bírói hatalma minden emberi dolog fölött.</p>
<p style="text-align: justify;" title="III q. 59 a. 3 ad 1">2.  Ezenkívül, senki sem ítélkezhet azok fölött, akik nincsenek neki alávetve. De a Zsidóknak írt levél szerint (Zsid  2, 8) még nem látjuk, hogy Krisztusnak mindenki alá lenne vetve. Tehát, úgy tűnik, Krisztusnak  nincs hatalma minden emberi dolog fölött.</p>
<p style="text-align: justify;" title="III q. 59 a. 3 ad 1">3. Ezenkívül, Szent Ágoston mondja az Isten városáról című művében (XX), hogy az isteni ítélethez hozzátartozik az, hogy a jók ebben a világban időközönként szenvednek, máskor pedig jól élnek. Hasonlóan van ez a rosszakkal is. De így volt ez már Krisztus megtestesülése előtt is. Tehát Istennek nem minden emberi dologra vonatkozó ítélete tartozik Krisztus bírói hatalmához.</p>
<p style="text-align: justify;" title="III q. 59 a. 3 ad 1"><strong>Ezzel szemben áll az, </strong>amit János evangéliumában olvasunk (Jn 5, 22): <em>Isten minden ítéletet a Fiúnak adott.</em></p>
<p style="text-align: justify;" title="III q. 59 a. 3 ad 1"><strong>Válaszul </strong>azt kell mondanunk, ha Krisztusról isteni természete szerint beszélünk, nyilvánvaló, hogy az Atya minden ítélete a Fiúra is tartozik, minthogy az Atya mindent Igéje által tesz. Ha azonban Krisztusról emberi természete szerint beszélünk, akkor is nyilvánvaló, hogy minden emberi dolog az ítélete alá tartozik. Ez három okból nyilvánvaló: (1) Krisztus lelkének az Isten Igéjéhez való viszonya alapján. Ha ugyanis a lelki ember mindent megítél (1Kor 2, 15), annál inkább igaz ez Krisztus lelkére, amely telve van Isten Igéjének igazságával. (2) Krisztus halálának érdeme alapján. Azt mondja ugyanis a Rómaiaknak írt levél (Rom 14, 10), hogy <em>Krisztus</em> <em>azért halt meg és támadt föl, hogy a holtak és az élők fölött uralkodjon. </em>Ezért mindenek felett ítélkezik. Az Apostol még hozzáfűzi, hogy mindnyájan az ő ítélőszéke előtt fogunk állni. Dániel próféta pedig azt mondja (Dan 7, 14), hogy <em>hatalmat, méltóságot és országot adott neki, hogy minden népből, törzsből és nyelvből </em> <em>szolgáljanak neki. </em>(3)<em> </em>Az emberi dolgoknak az emberi üdvösség céljával való összefüggése alapján. Akit ugyanis megillet a fő dolog, azt megilletik az ehhez tartozó járulékos dolgok is. Minden emberi dolog azonban a boldogsághoz mint célhoz van rendelve. Ez pedig az örök üdvösség, amelyet Máté evangéliuma szerint (Mt 25, 31) Krisztus ítélete alapján egyesek elérnek, mások pedig nem. Így tehát nyilvánvaló, hogy Krisztus bírói hatalma minden emberi dologra kiterjed.</p>
<p style="text-align: justify;">Az 1. ellenvetésre azt kell mondanunk, hogy amint azt már említettük, a bírói hatalom a királyi méltóságból következik. Krisztus pedig, jóllehet őt az Isten királlyá tette, nem akart ideiglenesen egy földi királyságot a földön élve kormányozni, hiszen János evangéliuma szerint (Jn 18, 36) kijelentette: <em>az én országom nem ebből a világból való.</em> Hasonlóan nem akarta bírói hatalmát ideig való dolgok fölött gyakorolni az, aki azért jött, hogy az embereket az isteniekhez vezesse, amint azt Szent Ambrus az ellenvetésben említett hellyel kapcsolatban mondja: <em>helyesen utasította el a földieket az, aki az isteniek miatt szállt le; nem tartotta méltónak, hogy perek bírája legyen és anyagi javak fölött döntsön, mert ő az élők és holtak bírája és az ő érdemeikről dönt</em>.</p>
<p style="text-align: justify;">A 2. ellenvetésre azt kell mondanunk, Krisztusnak minden alá van vetve annak a hatalomnak megfelelően, amelyet az Atyától mindennel kapcsolatban kapott, amint ezt Máté evangéliumában (Mt 28, 18) olvashatjuk: <em>nekem adatott minden hatalom a mennyben és a földön. </em>Hatalma gyakorlásának szempontjából azonban még nincs minden alávetve neki. Ez a jövőben fog megtörténni, amikor mindenkivel kapcsolatban beteljesíti akaratát, egyeseket üdvözítve, másokat büntetve.</p>
<p style="text-align: justify;">A 3.ellenvetésre azt kell mondanunk, hogy a megtestesülés előtt az ilyen ítéletek Krisztus mint Isten Igéje által történtek, a megtestesülés által lett az Igével személyes egységben lévő lelke részese ennek a hatalomnak.</p>
<p><a name="szakasz5"></a></p>
<p style="text-align: justify;"><strong>5. SZAKASZ  </strong>[Amellett, hogy Krisztus a jelen időben ítélkezik, hoz-e majd a jövőben egy egyetemes ítéletet?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1. Úgy látszik, hogy a jelen időben folyó ítélkezés mellett nem lesz másik, egyetemes ítélet. A végső jutalmak és büntetések kiosztása után ugyanis fölösleges egy másik ítélet. De a jelen időben megtörténik a jutalmak és büntetések kiosztása, Lukács evangéliuma szerint (Lk 23, 43) ugyanis ezt mondja az Úr a latornak a kereszten: <em>még ma velem leszel a Paradicsomban. </em> Továbbá Lukács evangéliumban olvassuk (Lk 16, 22), hogy <em> a gazdag meghalt, eltemették és a pokolban van. </em>Tehát fölösleges az utolsó ítéletre várni.</p>
<p style="text-align: justify;">2. Ezenkívül, Náhum próféta – egy másik fordítás szerint – azt mondja (Nah 1, 9), hogy <em>nem ítéli meg az Úr ugyanazt kétszer. </em>De Isten a jelen időben ítélkezik mind az ebben az időben lévőkre, mind a lelkiekre vonatkozóan. Tehát, úgy tűnik, nem kell másik, utolsó ítéletet várni.</p>
<p style="text-align: justify;">3. Ezenkívül, a jutalom és a büntetés megfelel az érdemnek és az érdemtelenségnek. Ezek azonban nem tulajdonítódnak a testnek, csak amennyiben a test a lélek eszköze. Tehát a testnek semmilyen jutalom vagy büntetés nem jár, csak a lelken keresztül. Nincs tehát szükség másik ítéletre a végidőkben azért, hogy az ember testében jutalmazódjon vagy büntetődjön, azon kívül hogy ez most a lelkében megtörténik.</p>
<p style="text-align: justify;"><strong>Ezzel szemben áll az, </strong>amit<strong> </strong>János evangéliumában olvasunk (Jn 12, 48): <em>azok a szavak, amelyeket nektek mondottam, ítélnek majd meg benneteket az utolsó napon. </em>Tehát lesz valamilyen ítélet az utolsó napon azon ítélet mellett, amely most történik.</p>
<p style="text-align: justify;"><strong>Válaszul </strong>azt kell mondanunk, hogy valamely változó dolog fölött nem lehet ítéletet mondani, amíg ez a végső állapotát el nem éri. Nem lehet tökéletesen megmondani, hogy egy cselekedetre vonatkozó ítélet milyen lesz, amíg ez magában és hatásaiban le nem záródik, mert sok olyan cselekedet jónak látszik, amely hatásaiban káros. Ehhez hasonlóan az emberről sem lehet tökéletesen ítéletet mondani addig, amíg az élete be nem fejeződik, mert addig többször változhat a jóról rosszra, a rosszról jóra vagy a jóról még jobbra vagy a rosszról még rosszabbra. Ezért mondja az Apostol a Zsidókhoz írt levélben (Zsid 9, 27), hogy <em>úgy van meghatározva, hogy az ember egyszer hal meg, ezt pedig követi az ítélet</em>. Tudni kell azonban, hogy jóllehet önmagában véve a halálban az ember élete befejeződik, a tőle függő dolgokban azonban a jövőben is megmarad. Ez pedig ötféle módon történhet:</p>
<ol style="text-align: justify;">
<li>Az emberek emlékezete által, néha az igazsággal ellentében lévő jó vagy rossz hír által.</li>
<li>A gyermekek által, akik mintha az atyjukból lennének valamik. Jézus Sirák fiának könyve szerint (Sir 30, 4) <em>meghalt ugyan ennek az atyja, de mintha nem halt volna meg, ugyanis hozzá hasonlót hagyott maga után</em>. Sok jó atyának vannak rossz gyermekei és ez megfordítva is igaz.</li>
<li>A tettek hatása által. Arius és mások csalása nyomán a hitetlenség a világ végéig jelen lesz, a hit  pedig az idők végéig fog terjedni az apostolok prédikációja nyomán.</li>
<li>A test miatt, amelyet néha tisztességgel eltemetnek, néha pedig temetetlen marad, végül pedig elporladva teljesen elenyészik.</li>
<li>Azon dolgok miatt, amelyekhez az ember érzelmileg erősen kötődött (gondoljunk itt bármilyen evilági dologra). Ezek közül egyesek gyorsabban elpusztulnak, mások hosszabb ideig fennmaradnak.</li>
</ol>
<p style="text-align: justify;">A fentiek azonban mindnyájan alá vannak vetve az isteni ítélet mérlegelésének, így ezekről tökéletes és nyilvános ítélet nem hozható mindaddig, amíg ennek a világnak a folyása tart. Ezért van szükség a végítéletre az utolsó napon, amikor az, ami bármely emberhez valamilyen módon hozzátartozik, tökéletesen és nyilvánosan megítéltetik.</p>
<p style="text-align: justify;">Az 1. ellenvetésre azt kell mondanunk, hogy egyesek véleménye szerint az ítélet napjáig a szentek lelke nem kapja meg jutalmát a mennyben és a kárhozottak lelke nem bűnhődik a pokolban <a class="footnote" href="https://www.matthaios.hu/feed/?paged=6#note-3666-6" id="return-note-3666-6" title="Ezt a Szent Tamás által tévesnek mondott véleményt képviselte a 14. század elején XXII. János pápa (aki egyébként szentté avatta az Angyali Doktort). Utódának, XII. Benedeknek „Benedictus Deus” kezdetű rendelkezése dogmaként jelenti ki, hogy a a halált követően azonnal bekövetkezik az üdvözültek boldogító színről-színre látása, a kárhozottak szenvedése, illetve a még tisztulásra szorulók tisztító szenvedése."><sup>6</sup></a>. Ez azonban téves vélemény, mert az Apostol a Korintusiaknak írt második levelében (2Kor 5, 8) ezt mondja: <em>bizakodunk és jobban szeretnénk kiköltözni a testből és az Úrral lenni,</em> azaz ekkor már nem a hitben „járunk”, hanem a szemlélésben, amint ez kitűnik az ezt követő szövegből. Ez a szemlélés azonban Isten lényegében való látását jelenti, ez ugyanis az örök élet, amint ezt János evangéliuma (Jn 17, 3) mondja. Ezért nyilvánvaló, hogy a testtől elvált lelkek már az örök életben vannak. Így azt kell mondanunk, hogy a halál után az, ami a lélekre tartozik, változatlan állapotba kerül, ezért ami a lélek jutalmát illeti, nincs szükség további ítéletre. De vannak más, emberhez tartozó dolgok is, amelyek az idő teljes folyamatában hatnak, és ezek sem kerülik el az isteni ítéletet. Ennélfogva szükséges, hogy mindezek a dolgok az idők végén még egyszer ítélet alá kerüljenek. Jóllehet, az ember ez által már nem szerez érdemet vagy nem válik érdemtelenné, mégis ez hozzátartozik valamennyire jutalmához vagy büntetéséhez. Így szükséges van arra, hogy az utolsó ítéletben mindezek mérlegre kerüljenek.</p>
<p style="text-align: justify;">A 2. ellenvetésre azt kell mondanunk, hogy Isten nem ítéli meg kétszer ugyanazt. De a különböző szempontok szerinti kétszeri ítélkezés nem ellentmondás.</p>
<p style="text-align: justify;">A 3. ellenvetésre azt kell mondanunk, hogy jóllehet a test jutalma vagy büntetése a lélek jutalmától vagy büntetésétől függ, mégis, mivel a lélek a test miatt csak járulékosan változhat, a lélek elválva a testtől azonnal változatlan állapotba kerül és megkapja ítéletét. A test azonban a változásnak van alávetve egészen az idők végéig. Így szükséges az, hogy ekkor, az utolsó ítéletkor kapja meg jutalmát vagy büntetését.</p>
<p style="text-align: justify;"><a name="szakasz6"></a><strong>6. SZAKASZ</strong>  [Kiterjed-e Krisztus bírói hatalma az angyalokra is?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1. Úgy látszik, hogy Krisztus bírói hatalma nem terjed ki az angyalokra. A jó és rossz angyalok megítélése ugyanis már a világ kezdetén megtörtént, akkor, amikor egyesek a bűn által elestek, mások pedig megerősítést nyertek a boldogságban. Akiket azonban már megítéltek, nem szorulnak újabb ítéletre. Tehát Krisztus bírói hatalma nem terjed ki az angyalokra.</p>
<p style="text-align: justify;">2.  Ezenkívül, nem lehet ugyanaz az ítélő és a megítélt. De az angyalok eljönnek Krisztussal együtt ítélni, amint azt Máté evangéliumában (Mt 25, 31) olvashatjuk: <em>amikor eljön dicsőségében az Emberfia és vele együtt összes angyalai. </em>Tehát, úgy tűnik, az angyalok fölött nem fog ítélkezni Krisztus.</p>
<p style="text-align: justify;">3.  Ezenkívül, az angyalok a többi teremtmény fölött állnak. Ha tehát Krisztus nemcsak az emberek, hanem az angyalok bírája is, hasonló érvelés alapján az összes teremtmény bírája is. Ez azonban tévedésnek tűnik, mert ez az isteni gondviselés sajátossága. Ezt olvassuk Jób könyvében (Jób 34, 13): <em>kit állított az egész föld fölé? Vagy kit tett a mindenség fölé, amelyet alkotott? </em></p>
<p style="text-align: justify;"><strong>Ezzel szemben áll az,</strong> amit az Apostol mond az Első korintusiaknak írt levélben (1Kor 6, 3): <em>vajon nem tudjátok, hogy az angyalok fölött ítélkezünk? </em>Krisztus tehát annál inkább rendelkezik bírói hatalommal az angyalok fölött.</p>
<p style="text-align: justify;"><strong>Válaszul</strong> azt kell mondanunk, hogy az angyalok Krisztus bírói hatalma alatt vannak, nemcsak abból a szempontból, hogy ő az Isten Igéje, hanem emberi természete szempontjából is, ami háromféleképpen látható be:  (1) A felvett természet Istenhez való közelsége miatt. Azt olvassuk ugyanis a Zsidóknak írt levélben (Zsid 2, 16), hogy <em>nem az angyalokat karolta fel, hanem Ábrahám utódát</em>. Ezért Krisztus lelke inkább telve van Isten Igéjének igazságával, mint bármelyik angyal. Ezért ő világítja meg az angyalokat, ahogyan Aeropagita Dénes mondja a Mennyei hierarchiáról című műve 7. fejezetében. Így ő megítéli az angyalokat.  (2) A szenvedés alázata miatt Krisztus emberi természete kiérdemelte, hogy az angyalok fölé emeltessék, úgy, amint a Filippieknek írt levél mondja: <em>Jézus nevére minden térd hajoljon meg, a mennyből, a földről és az alvilágból. </em>Ezért Krisztusnak bírói hatalma van a jó és rossz angyalok fölött. Ezt jelzi a Jelenések könyve (Jel 7, 11): <em>az összes angyal a trón körül állt.  </em>(3) Az angyalok tevékenysége miatt, amelyek azon emberekre irányulnak, akiknek Krisztus különleges módon a feje. Ezt mondja ugyanis a Zsidóknak írt levél (Zsid 1, 14): <em>ők mindnyájan szolgáló lelkek, azok miatt küldve, akik az üdvösség örökségét kapják.</em></p>
<p style="text-align: justify;">Az angyalok alá vannak vetve Krisztus ítéletének a következő módokon:  (1) Az általuk végzett feladatok rájuk bízása miatt. Ez a feladattal való megbízás az ember Krisztus által is történt, akinek az angyalok szolgáltak Máté evangéliuma szerint (Mt 4, 11), és akit az ördögök kértek, hogy őket a disznókba küldje, amint ezt ugyancsak Máté evangéliuma mondja (Mt 8, 31).  (2) Az angyalok járulékos jutalmazása miatt. Az angyalok örülnek az ember üdvösségének, amint ezt Lukács evangéliumában (Lk 15, 10) olvassuk: <em>Isten angyalai örülnek egy megtérő bűnös miatt. </em>De az angyalok járulékos büntetése miatt is, amelyet itt szenvednek el vagy a pokolba zárva. Ez a járulékos büntetés Krisztustól mint embertől is van, ahogyan ezt Márk evangéliuma (Mk 1, 24) írja: <em>mi közünk hozzád Názáreti Jézus? Azért jöttél, hogy elveszíts minket?</em>  (3) A boldog angyalok lényegi jutalmát illetően, ami az örök boldogság és a rossz angyalok lényegi büntetését illetően, ami az örök kárhozat. Ez az alávetés azonban Krisztusnak mint Isten Örök Igéjének való alávetés.</p>
<p style="text-align: justify;">Az 1. ellenvetésre azt kell mondanunk, hogy az ellenvetés érvelése arra az ítéletre vonatkozik, amelynek eredménye a lényegi jutalom és a fő büntetés.</p>
<p style="text-align: justify;">A 2. ellenvetésre azt kell mondanunk, hogy amint Ágoston mondja az igaz vallásról szóló könyvében, jóllehet a szellemi mindenek fölött ítél, mégis őt megítéli maga az igazság. Ezért, jóllehet az angyalok szellemi létezésük folytán ítélnek, megítéltetnek azonban Krisztus által, aki maga az igazság.</p>
<p style="text-align: justify;">A 3. ellenvetésre azt kell mondanunk, hogy Krisztus ítélete nem csupán az angyalokra, hanem az egész teremtés kormányzására kiterjed. Ha ugyanis, amint Ágoston mondja a Szentháromságról szóló harmadik könyvében, az Isten az alsóbbakat valamilyen rend szerint a fölsőbbek által irányítja, szükséges, hogy mindent Krisztus összes teremtmény fölött lévő lelke kormányozzon. Ezért mondja az Apostol a Zsidóknak írt levélben (Zsid 2, 5): <em>Isten nem az angyaloknak vetette alá az eljövendő világot, </em>amely tudniillik annak van alávetve, akiről beszélünk, Krisztusnak. De e miatt mást sem állított Isten a föld fölé, mert egy és ugyanaz, Isten és ember az Úr Jézus Krisztus. Az ő megtestesülésének titkáról eddig mondottak legyenek a mostani időre elegek.</p>
<div class="footnotes"><h2 class="notes">Jegyzetek:</h2><ol><li id="note-3666-1">Valójában Szent Tamás soha sem jutott el a <em>Summa</em>-ban az eszkatológia tárgyalásáig. A gyónás szentségének tárgyalása közben, a 90. kérdésnél abbahagyta a Summa írását. <a href="https://www.matthaios.hu/feed/?paged=6#return-note-3666-1">&#8617;</a></li><li id="note-3666-2">A teológia Jézus Krisztusban három kegyelemről beszél (ST III q. 8 a. 5 ad 3): (1) az egység kegyelméről (gratia unionis), amelynek alapja az, hogy Krisztus emberi természetét hordozó személy az Örök Ige, (2) a benne lévő állapotszerű (habituális, megszentelő) kegyelemről és (3) a főség kegyelméről (gratia capitis), amely azt a kegyelmet jelenti, amelyben ő az Egyház, sőt az egész emberiség feje. Ez utóbbi az állapotszerű kegyelemtől csak szempontjában különbözik (ST III q. 8 a. 5). <a href="https://www.matthaios.hu/feed/?paged=6#return-note-3666-2">&#8617;</a></li><li id="note-3666-3">A lelkek föltámasztása az örök haláltól, a kárhozattól való megmentést jelenti. <a href="https://www.matthaios.hu/feed/?paged=6#return-note-3666-3">&#8617;</a></li><li id="note-3666-4">Szent Tamás a szövegben a „refluentia” szót használja, amelyet részesedéssel fordítottunk, de ami szószerint visszafolyást jelent. Itt Krisztusnak az emberi természet által befogadható olyan tökéletességéről van szó, amely  a boldogító istenlátásnak csak az egyedül őt megillető mértékét jelenti (ST III. q. 10 a. 2). Ebben az istenlátásban ismeri Krisztus mint ember a szívek titkait <a href="https://www.matthaios.hu/feed/?paged=6#return-note-3666-4">&#8617;</a></li><li id="note-3666-5">Szent Tamás a Vulgáta szövegeit használja. A most idézett résznél az újabb fordítások eltérnek a Vulgátától. <a href="https://www.matthaios.hu/feed/?paged=6#return-note-3666-5">&#8617;</a></li><li id="note-3666-6">Ezt a Szent Tamás által tévesnek mondott véleményt képviselte a 14. század elején XXII. János pápa (aki egyébként szentté avatta az Angyali Doktort). Utódának, XII. Benedeknek „Benedictus Deus” kezdetű rendelkezése dogmaként jelenti ki, hogy a a halált követően azonnal bekövetkezik az üdvözültek boldogító színről-színre látása, a kárhozottak szenvedése, illetve a még tisztulásra szorulók tisztító szenvedése. <a href="https://www.matthaios.hu/feed/?paged=6#return-note-3666-6">&#8617;</a></li></ol></div></div>
    </div>
    
    <div class="article">
        <div class="title">A végtelen és a véges találkozása a színről-színre látásban (3)</div>
        <div class="categories">egyéb</div>
        <div class="summary">Egyik előző bejegyzésben említettük, hogy az üdvözültek boldogító istenlátásában  maga az isteni lényeg, azaz maga az Isten veszi át a megismert tárgy értelembe nyomodó reprezentációjának, értelembe nyomott (nem mechanikus értelemben vett) képének a szerepét. Ezt a reprezentációt magát a skolasztikus &#8230; <a href="https://www.matthaios.hu/a-vegtelen-es-a-veges-talalkozasa-a-szinrol-szinre-latasban-3/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Egyik <a href="https://www.matthaios.hu/a-vegtelen-es-a-veges-egysege-a-szinrol-szinre-latasban-2/">előző bejegyzésben</a> említettük, hogy az üdvözültek boldogító istenlátásában  maga az isteni lényeg, azaz maga az Isten veszi át a megismert tárgy értelembe nyomodó reprezentációjának, értelembe nyomott (nem mechanikus értelemben vett) képének a szerepét. Ezt a reprezentációt magát a skolasztikus terminológia <em>species impressa-nak, specis intelligibis-nek</em> nevezi. Ez a <em>species intelligibilis </em> az ember esetében a megismert tárgyból kiinduló fizikai hatás (például a tárgyról visszaveredő, szemünkbe érkező fotonok vagy a dobhártyánkat elérő, tárgy által keltett levegőben terjedő hullámok), továbbá az érzéki adatokból a szellemi megismerést lehetővé tévő cselekvő értelem (intellectus agens) működése alapján készül el. Az angyali megismerés sem nélkülözheti a <em>species intelligibilis-t. A</em>z angyalok azonban ezeket teremtésükkel együtt kapják Isten teremtésről való tudásában való véges részesedésként. A <em>species intelligibilis </em> különbözik a tárgytól, amelyre vonatkozik, ezért ezt hasonlóságnak, <em>similitudo-nak </em>is nevezik. A természetes megismerésben a tárgyra vonatkozó közvetlen megismerés lehetetlen, mert a tárgy, a megismerő és ismerete is megvalósultságokat (actus) és ezeket befogadó képességeket (potentia) egyaránt tartalmazó létezők. Egyedül csak az isteni létezést jellemzi a tiszta megvalósultság (actus purus). Az ismeretnek így különböznie kell a megismert tárgytól, mert a megismert tárgy megvalósultsága mögött más képesség van, mint az ismeret megvalósultsága mögött. Az egyik esetben a befogadó képesség magában a tárgyban található meg, a másik esetben pedig ez az értelem képessége.</p>
<p style="text-align: justify;">A megismerésben jelen van egy kettősség: a megismerő és a megismert tárgy kettőssége. Az ismeretben éppen ennek a kettőnek valamilyen egysége nyilvánul meg. A megismeréshez a külső tárgy valamilyen belsővé válása, „internalizálódása” szükséges. Ez a belsővé válás történik meg a <em>species intelligibilis</em> által, amely az értelemben van, de a megismert tárgy hasonlósága. Az megismerésben az értelem mint képesség fölveszi a megismert tárgy formáját. A megismert tárgy változatlanul létezik a valóságban, a megismerőben azonban változás történik, ennek egy új tulajdonsága lesz a tárgyról szóló ismeret. A már hivatkozott <a href="https://www.matthaios.hu/a-vegtelen-es-a-veges-egysege-a-szinrol-szinre-latasban-2/">régebbi megjegyzés</a> fontos megállapítása volt az is, hogy a <em>species intelligibilis</em> még nem azonos az ismerettel és így nem tekinthető a megismerés végső eredményének sem. Ez csak eszköz, amely által magát a tárgyat ismerik meg. Magában az ismeretben jelen van annak az okságnak a tudata is, amely okság alapján a <em>species intelligibilis </em> létrejött, és amely okság mint okozóra, a tárgyra mutat. Jelen van továbbá annak a tudata is, hogy ez az ismeret a megismerő ismerete. Magát az ismeretet Szent Ágoston nyomán belső szónak (verbum internum, verbum cordis) nevezik.</p>
<p style="text-align: justify;">A fentiekben a teremtett szellemi létezők megismeréséről volt szó. Van azonban a megismerésnek egy ettől különböző, alapvetően más rendje is. Az isteni megismerésben nincs szó egymástól különöző megismerőről, megismertről, ismeretről és megismerésről, hiszen <a href="https://www.matthaios.hu/isten-egyszerusege/">Isten egyszerűsége</a> miatt ezek azonosak egymással, az isteni lényeggel, Istennel. Így a megismert sem hasonlatként van jelen az ismeretben, hanem a maga teljes valóságában. Első pillanatra meglepőnek tűnik, hogy lehet egyáltalán megismerésről beszélni a fenti különbségek nélkül. Valójában azonban a szó legigazibb értelmében akkor beszélhetünk megismerésről, ha ez nem hasonlóságon keresztül, hanem teljes valóságában, minden közvetítés nélkül történik. A teremtmény megismerése csak véges részesedés az isteni megismerés tökéletességéből. A Szentháromság titka segít valamennyire megközelíteni az isteni megismerés titkát. Világunkban, amint láttuk, a megismerő, a megismert és az ismeret különböznek egymástól, a megismerés pedig egy változás, amelynek eredményeként létrejön az ismeret. Az isteni megismerésben nem különbözik egymástól a megismerő, a megismert, az ismeret és maga a megismerés sem. A megismerésben semmilyen változás nem történik, amelynek eredményeként állna elő az ismeret, de a megismerésben mégis jelen van egy változás nélküli születés, Isten Szavának, Isten Igéjének az Atyától való örök születése.</p>
<p style="text-align: justify;">A János evangélium prológusában szereplő Logosz, Verbum, Ige szó utalása alapján a teológia hangsúlyozza, hogy a Fiú születése értelmi jellegű. A Fiú születésének analógiáját teológia az ismeret, a fogalom, értelemben való megszületésében, a belső szó belsőleg történő kimondásában találja meg. A teremtett világban a megismerés csak a megismerőnek egy cselekedete, az ismeret pedig a megismerőnek csak egy tulajdonsága. Az isteni megismerésben a megismerő, a megismert, az ismeret és a megismerés azonosak az isteni lényeggel, azonosak az isteni személyekkel, de mégis megvan az Atyának mint az Igét kimondónak és az Igének mint az Atya által kimondottnak a személyalkotó különbsége. A megtestesülésben és a megváltásban azonban az Atya már külsőleg, külső szóként is kinyilatkoztatja, kimondja magát a megtestesült Igében, Jézus Krisztusban. (Nem tartozik szorosan a témánkhoz, de azért érdemes itt is említeni, hogy az Ige születése, belső kimondása feltétele annak, hogy az Atya külsőleg is kinyilatkoztassa, „kimondja” magát Jézus Krisztusban. Ez a külső kimondás azonban nem azonos a Fiú Atyától való születésével, az Ige Atya általi belső kimondásával. A modern teológia egyes irányzatai nincsenek mindig tudatában ennek a különbségnek.)</p>
<p style="text-align: justify;">Visszatérve a színről-színre látás témájához, világos hogy ebben a látásban, megismerésben nem hasonlóságról van szó. Ezt tulajdonképpen XII. Benedek dogmát kimondó „Benedictus Deus” rendelkezés is kizárja. Aquinói Szent Tamás is kimutatja ennek lehetetlenségét (ST I q. 12 a. 2). Érvelésének egy részletét idézzük, mert ez a részlet arra is rávilágít, hogy semmilyen véges forma által megvalósuló ismeret nem érheti el az isteni lényeget:</p>
<blockquote><p><span style="font-size: medium;">&#8230;az isteni lényeg körülírhatatlan, a legnagyobb mértékben kiváló módon foglalja magában mindazt, amire a teremtett értelem utalhat vagy amit ez megérthet. Így semmilyen módon nem lehet az isteni lényeget valamely teremtett „species” által megjeleníteni, mert minden teremtett forma a bölcsességnek vagy az erénynek vagy magának a létezésnek vagy valami ehhez hasonlónak valamilyen szempontja szerint határolt.</span></p></blockquote>
<p style="text-align: justify;">A színről-színre látásban tehát a <em>species intelligibilis </em>szerepét maga az isteni lényeg, azaz maga az Isten veszi át. Ebben a megismerésben így nincs szükség olyan eszközre, közvetítésre, amely által megismerhetjük a tárgyat, hiszen maga a tárgy közvetlenül jelen van az ismeretben. Az ilyen ismeretnek a megismerőhöz való viszonya is megváltozik. Ez nem lesz egyszerűen csak a megismerőnek valamely véges forma által határolt tulajdonsága, így nem arról van szó, hogy a befogadhatatlan Isten valamely véges ismeretként a befogadó megismerő tulajdonságává válik. A megismerő tulajdonságáról csak mint az értelem, a megismerés Istenre való közvetlen irányultságáról lehet beszélni. Istent csak analóg értelemben lehet itt az értelem formájának nevezni, mert nem lehatároló, teremtett formáról van szó, tehát ez az ismeret nem a lehatárolt forma és az általa megformázott értelem (mint képesség) egysége. Ez az egység az isteni értelem, aki maga az Isten, és a teremtett értelem közötti titokzatos egység, amelynek leírására a teremtett világban megszokott, forma és megformázott közti egység csak analóg értelemben, megszorításokkal használható. A teremtett forma és megformázottja a létezés szempontjából egy új egységet, új létezést alkotnak. A színről-színre látás egysége azonban nem ilyen egység, mert a megismerő és a megismerő értelem a létezés szempontjából megőrzi különbségét, a megismerő nem olvad bele Istenbe, nem válik istenné. A színről-színre látás ismeretében az értelem olyan belső egységbe kerül Istennel, hogy nincs szükség közvetítő <em>species</em><em>-re</em>, de ennek ellenére teljes mértékben megmarad az értelem Istentől való különbsége. Ez az egység (nem véletlenül) emlékeztet a megtestesülésben megvalósuló egységre, ahol a személy egységében az Ige úgy válik emberré, hogy ezáltal nem szűnik meg az emberi természet isteni természettől való különbsége, hanem ez sértetlenül megmarad.</p>
<p style="text-align: justify;">A színről-színre látás megismerésében tehát az ismeret maga az Isten, de a megismerő megőrzi Istentől való különbségét. Maga a megismerés, a megismerés képessége azonban jelentős változáson megy keresztül. Az előbb mondottak szerint az értelem a maga természetes adottságai szerint csak valamilyen korlátozott, véges <em>species-en,</em> hasonlóságon keresztül képes a megismerésre. A boldogító színről-színre látásban ettől lényegében eltérő megismerésről van szó, amelyre az értelemnek képessé kell válnia. Az értelem az említett változásban egy új (de teremtett) készséget kap, amely fölemeli őt arra a szintre, amely szinten a színről-színre látás megvalósulhat. A teológia ezt a készséget a dicsőség fényének, <em>lumen gloriae-nak</em> nevezi.</p>
<p style="text-align: justify;">A dicsőség fénye tulajdonképpen a megszentelő kegyelem megfelelője az üdvözültek lelkében. Míg a megszentelő kegyelem arra képesíti az embert, hogy megismerése és szeretete természetfölötti célja, Isten felé irányuljon, addig a dicsőség fénye már a célba érkezés állapotának a jellemzője. Isten közvetlen látásában a szeretet legigazibb tárgyát látják, akit most már egészen közelről, a célhoz megérkezve, ezt elérve, az örök boldogságban szeretnek. Ezt az állapotot írják le <a href="https://www.matthaios.hu/a-vegtelen-es-a-veges-egysege-a-szinrol-szinre-latasban-1-szent-anzelm-imaja/">Szent Anzelm imájának</a> szavai: „Uram, mennyire fognak örülni eme üdvözültjeid. Mindenképpen annyira fognak örülni, amennyire szeretnek Téged; és annyira fognak szeretni, amennyire megismernek”.</p>
<p style="text-align: justify;">A dicsőség fénye a megszentelő kegyelemhez hasonlóan az isteni természetben való részesedés, amelynek következménye a <a href="https://www.matthaios.hu/a-szentharomsag-megigazultakban-valo-lakasa-1-resz/">szentháromsági személyek lélekben lakása</a>. A lélekben lakás a megigazultnak, az üdvözültnek a szentháromsági személyhez való valóságos kapcsolatát, vonatkozását jelenti. A második isteni személy, az Ige tehát jelen van a dicsőség fényében látó lélekben. Ez a jelenlét személyként való jelenlét. Az Igének viszont személyes tulajdonsága, hogy ő az Atya képmása, kimondott Igéje, aki csak születésében különbözik az Atyától, aki által az Atya kinyilatkoztatja magát a világban. Ezért Aquinói Szent Tamás és más teológusok <a class="footnote" href="https://www.matthaios.hu/feed/?paged=5#note-3707-1" id="return-note-3707-1" title="Alexander von Zychlinski: Die species impressa et expressa beim beseligenden Schauakt nach der Lehre des Heiligen Thomas von Aquin 97. oldal"><sup>1</sup></a>, amikor a dicsőség fényében való látásról beszélnek, ezt többször az Igében (in Verbo) való látásnak nevezik. Így <a href="https://www.matthaios.hu/a-szentharomsag-titka-es-az-emberi-nyelv/">tulajdonítás</a> alapján mondjuk, hogy a teremtett <em>species </em>helyét a teremtetlen Szó, az Ige veszi át, aki személye szerint van jelen a megigazult és üdvözült lélekben.</p>
<div class="footnotes"><h2 class="notes">Jegyzetek:</h2><ol><li id="note-3707-1"><a href="https://ia802601.us.archive.org/26/items/diespeciesimpre00zych/diespeciesimpre00zych.pdf">Alexander von Zychlinski: Die species impressa et expressa beim beseligenden Schauakt nach der Lehre des Heiligen Thomas von Aquin</a> 97. oldal <a href="https://www.matthaios.hu/feed/?paged=5#return-note-3707-1">&#8617;</a></li></ol></div></div>
    </div>
    
    <div class="article">
        <div class="title">Metafizika a fizikában? A multiverzum (1)</div>
        <div class="categories">filozófia</div>
        <div class="summary">A fizikusok, kozmológusok jelentős része (vagy talán többsége) elfogadja a multiverzum elméletet. A multiverzum elmélet állítása szerint nemcsak a mi világunk létezik, hanem világunkon kívül még végtelen sok egyéb világ is. Persze itt azonnal fölmerül a kérdés, hogy ha világmindenségről, &#8230; <a href="https://www.matthaios.hu/metafizika-a-fizikaban-a-multiverzum-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A fizikusok, kozmológusok jelentős része (vagy talán többsége) elfogadja a <a href="https://en.wikipedia.org/wiki/Multiverse">multiverzum elméletet</a>. A multiverzum elmélet állítása szerint nemcsak a mi világunk létezik, hanem világunkon kívül még végtelen sok egyéb világ is. Persze itt azonnal fölmerül a kérdés, hogy ha világmindenségről, univerzumról beszélünk, akkor már csak a név jelentése alapján is ebbe minden beletartozik, ami a fizika, kozmológia tárgyaként szóba jöhet. Ha tehát le akarjuk cserélni az „univerzum” szót a „multiverzum” szóra,  milyen alapon tesszük ezt? A multiverzum elmélet képviselői számára a világok az anyagi létezés bizonyos tartományai. Ezeket a tartományokat különböző szempontok alapján különítik el. A „világ” szó használatát azért tartják jogosultnak a különböző tartományok jelölésére, mert ezek átjárhatatlanok, olyan értelemben véve párhuzamosan léteznek, hogy nincs hatásuk egymásra. Itt persze megint fölmerül egy kérdés. Értelmes dolog-e egyáltalán olyan kísérletekre, megfigyelésekre épülő tudományok esetében, mint a fizika és a kozmológia olyasmiről beszélni, amivel kapcsolatban a kísérlet és a megfigyelés elvileg lehetetlen? Erre a kérdésre teljesen elfogadható választ nem kapunk, de időnként bizonytalanul felvetik valamilyen kísérletnek vagy inkább megfigyelésnek a lehetőségét. Ez azonban azt jelentené, hogy valamilyen világokon átnyúló hatásnak azért mégis csak lennie kell. Ekkor azonban már nem lenne jogos a világ univerzális, minden anyagi létezést lefedő fogalmát feladni, az univerzumot multiverzummal helyettesíteni.</p>
<p style="text-align: justify;">A fenti, lényegében a fogalmak tisztázására irányuló kísérlet után, meg kell jegyeznünk, hogy a multiverzum elmélet vallói nem elvileg lehetséges világokról beszélnek, hanem valóságosan létező világokról. Az analitikus filozófia elsősorban logikai vizsgálatok esetében használja ugyan a lehetséges világok fogalmát, de a fizikusok esetében nem erről van szó. A fizikusok, kozmológusok világunkkal kapcsolatban, ahogyan halad előre a tudomány, néha találkoznak olyan dolgokkal, amelyeket nem tudnak megmagyarázni. A magyarázatról le lehetne mondani, ha feltesszük, hogy az illető dolog, adottság csak egy sokkal általánosabb létezésnek a speciális esete. A mi világunkban megismert adottság valójában ettől különböző módon végtelenül sokszor lehet jelen a különböző világokban, sőt az adottság megvalósulása minden lehetőségének megfelel egy létező világ.</p>
<p style="text-align: justify;">Az egyik ilyen legegyszerűbb adottság a fizikai állandók meghatározottsága. Ilyen fizikai állandók például a fény sebessége, a gravitációs állandó, a Planck állandó stb. Adott mértékrendszert alkalmazva ezeknek az állandóknak az értéke meghatározott szám. Ráadásul ennek az értéknek  a meghatározottól való kis eltérése is ugyanazon fizikai törvények mellett egészen más világmindenséget eredményezne, amelyben például nem lennének égitestek, nem lenne élet, nem lenne ember. Ezzel a kérdéssel foglalkozik az úgynevezett <a href="https://hu.wikipedia.org/wiki/Antropikus_elv">antropikus elv</a>. Ha azonban azt mondjuk, hogy az állandók minden lehetséges értékével létezik egy világ, akkor tulajdonképpen fel vagyunk mentve annak a kérdésnek a megválaszolásától, hogy miért éppen ilyen értékei vannak az állandóknak. Hiszen ezek az állandók más világokban más értékekkel rendelkeznek, csak arról van szó, hogy mi éppen az adott értékű állandókkal rendelkező világban élünk. (Más világokban esetleg nem is élhetnénk.)</p>
<p style="text-align: justify;">A másik multiverzumot „alkotó” szempont továbblép az állandók kérdésén. Itt olyan világokról van szó, amelyekben már nemcsak az állandók, hanem a fizikai törvények is, ennek megfelelően matematikai leírásuk is mások. Azt mondják, hogy minden olyan világ létezik, amelynek matematikai leírása értelmes. Tehát minden értelmes matematikai konstrukciónak megfelel egy létező világ, ahol ezek a matematikai konstrukciók írják le a fizikai törvényeket.</p>
<p style="text-align: justify;">Röviden még megemlítünk egy multiverzumot „generáló” harmadik szempontot is. A kvantummechanikai törvényei tulajdonképpen valószínűségekre vonatkoznak. Ezek a törvények nem azt adják meg, hogy egy részecske egy kísérletben hova csapódik be, hanem csak az egyes helyekre való becsapódás  valószínűségét. Van olyan elképzelés, amely azáltal próbálja áthidalni a kvantummechanikai törvények valószínűségi jellegéből adódó problémákat, hogy azt állítja, hogy a részecskék tulajdonképpen mindig minden szóba jöhető helyre becsapódnak, de különböző világokban. Minthogy a makroszkopikus jelenségek alatt is a kvantumjelenségek vannak, számtalan világ létezik, amelyek története egy adott ponttól kezdve különbözik, annak megfelelően, hogy a valószínűségeloszlás által leírt esetek közül konkrétan melyik következett be.</p>
<p style="text-align: justify;">Ha szemügyre vesszük a multiverzum elméletek módszereit, fölfedezhetünk bennük valamilyen közöset. A folyamat elején valamilyen kontingens, esetleges adottság van. Kontingensnek, esetlegesnek mondjuk az olyan tényeket, adottságokat, amelyek ugyan tények, adottságok, de magyarázatukat nem hordják magukban, magyarázatra szorulnak. Végső soron minden, amit magunk körül találunk, esetleges. Ennek a következetes felismerése elvezetheti az értelmet Istenhez. Az értelem ilyen útjai engedelmeskednek az értelem azon tulajdonságának, hogy csak akkor nyugszik meg, ha elégséges, értelmes magyarázatot talált. Ezek az utak a mindennapi tapasztalat különböző tényeiből indulnak ki és például a megvalósító okságon keresztül jutnak el Istenhez, de más lehetséges utak is vannak. A blogon több, régebbi bejegyzés foglalkozott már az értelem Isten felé vezető útjaival, most ezekkel itt részletesen nem foglalkozunk, csak megjegyezzük, hogy az utak által adott végső és elegendő magyarázatok nem arra vonatkoznak, hogy egy dolog miért olyan, amilyen. Ezek a magyarázatok inkább arra a kérdésre adnak választ, hogy hogyan van az, hogy az esetleges dolog egyáltalán létezik, hogy ezzel kapcsolatban egyáltalán tényről, adottságról beszélhetünk. A természettudományokat (és a természetfilozófiát) már inkább az a kérdés érdekli, hogy miért olyan a dolog, amilyen. Az erre adott magyarázat azonban nem teljes magyarázat, tehát az esetleges dolog teljes magyarázatát nem adja meg.  Ebből következik, hogy az értelem Isten felé vezető útjai nem természettudományos megfontolásokat használnak és nem teszik fölöslegessé a természettudományokat. A természettudomány tehát a kontingenciával kapcsolatos magyarázatot csak részben tudja megadni. Így például magunk körül tapasztaljuk az élővilág sokszínűségét, a különböző fejlettségű fajok sokaságát. Ez a tény azonban kontingens tény, maga a tény nem hordja magában a magyarázatát, magyarázatra szorul. Az evolúciós elméletek ennek a ténynek a magyarázatára születtek, ezek valamilyen olyan szükségszerűséget igyekeznek felfedezni, amely szerint a fajok kialakulása szükségszerű folyamat. Egy ilyen felfedezés azonban nem szünteti meg teljesen például az előttem álló fa esetlegességét, ennek létezése a mélyebb gondolkozás számára továbbra is esetleges marad.</p>
<p style="text-align: justify;">A multiverzum elméletek mögött az esetlegesség felszámolásának egy érdekes módját fedezhetjük fel. A fizikai állandók, de maguk a fizikai törvények esetlegességével kapcsolatos kérdéseket, a magyarázat szükségességét azáltal oldják fel, hogy ezeket valamilyen olyan teljesség, multiverzum speciális eseteiként mutatják be, amely már nem esetleges, mert mindent magában foglal. Így tehát az esetlegesség magyarázata megtakarítható, mert csak egy sokkal általánosabbnak a különleges esetéről van szó. Nem kell különösebb magyarázatot keresni arra, hogy a mi világunkban milyen értékei vannak a fizikai állandóknak, miért olyanok a fizikai törvények, amilyenek, hiszen a létezés az állandók minden lehetséges értékét, minden lehetséges törvényt felölel azáltal, hogy az állandók minden lehetséges értékének, minden lehetséges fizikai törvénynek megfelel egy valóságosan létező világ. Az pedig a mi sorsunk, hogy éppen ebben a világban élünk.</p>
<p style="text-align: justify;">Amint említettük, ezeknek a gondolatmeneteknek a tudomány szellemével való összeférhetőségét és hasznosságát többen és joggal megkérdőjelezik. A lényegében kísérletekre és a sokszor igen bonyolult megfigyelésekre alapuló fizika és kozmológia éppen attól szakad el, amire épül. Ráadásul ezek továbbra sem képesek általános, kielégítő magyarázatot adni az esetleges létezésre, amint erről szó lesz majd az egyik későbbi bejegyzésben. A fizikába, kozmológiába „becsempészett”, valójában már inkább metafizikai gondolatmenet nem képes az esetleges létezés elégséges magyarázatára, nem azt a teljességet ragadja meg, amely tényleg elégséges magyarázatot adna. Persze ez nem is feladata a fizikának, kozmológiának. Lehet, hogy ezek a gondolatmenetek részben azért születtek, mert szerzőik mindenáron el akarták kerülni a teremtettség valamilyen feltételezését. A fizika, a kozmológia közvetlenül soha sem fog elvezetni a teremtettség felismeréséig. Lehet azonban, hogy a felmerülő, tulajdonképpen már nem a fizika és kozmológia területéhez tartozó kérdések leggazdaságosabban a teremtés elfogadása által válaszolhatóak meg a bonyolult és ellenőrízhetetlen fizikai és kozmológiai spekulációk helyett. Ehhez azonban egy másik tudomány, a metafizika területére kellene átlépni. Ez a tudomány elsősorban az állandóság és a változás, az egység és a sokféleség mindennapi tapasztalatából kiindulva jut el az általunk tapasztalható létezés szerkezetének felismeréséig, majd ennek a szerkezetnek a magyarázata után kutatva ahhoz az Istenig, akinek teljes és végtelen létében való véges részesedésként léteznek az esetleges dolgok.</p>
<p style="text-align: justify;">A következő bejegyzés Keresztelő Szent Jánossal, pontosabban János keresztségével foglalkozik: Aquinói Szent Tamás Summa-jának ezzel a témával foglalkozó kérdésének a fordítása lesz. Az új rítus advent 2. vasárnapi (Mt 3, 1-12), a régi rítus 3.  vasárnapi (Jn 1 19-28) és 4. vasárnapi (Lk 3, 1-6) evangéliumi szakaszai említik János keresztségét.</p></div>
    </div>
    
    <div class="article">
        <div class="title">Aquinói Szent Tamás János keresztségéről (ST III q. 38)</div>
        <div class="categories">fordítások</div>
        <div class="summary">Az alábbiak a Summa Theologiae harmadik része 38. kérdése fordítását tartalmazzák a latin szöveg alapján. János keresztségéről több helyen is beszélnek az evangéliumok. Ez a kérdés azzal foglalkozik, hogy mi volt János keresztségének teológiai tartalma. A 39. kérdés, amelyet várhatóan &#8230; <a href="https://www.matthaios.hu/aquinoi-szent-tamas-janos-keresztsegerol-st-iii-q-38/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Az alábbiak a Summa Theologiae harmadik része 38. kérdése fordítását tartalmazzák a latin szöveg alapján. János keresztségéről több helyen is beszélnek az evangéliumok. Ez a kérdés azzal foglalkozik, hogy mi volt János keresztségének teológiai tartalma. A 39. kérdés, amelyet várhatóan a jövő év elején fordítunk le, Krisztus János általi megkeresztelésével foglalkozik.</em></p>
<p style="text-align: center;">38. KÉRDÉS</p>
<p style="text-align: center;">[János keresztségéről]</p>
<p style="text-align: justify;">A továbbiakban azzal a keresztséggel foglalkozunk, amellyel Krisztus megkeresztelkedett. Mivel Krisztus János keresztségével kereszteltetett meg, először János keresztségéről általában kell beszélnünk, másodszor pedig Krisztus megkeresztelkedéséről. Magával, János keresztségével kapcsolatban hat kérdéssel foglalkozunk:</p>
<ol style="text-align: justify;">
<li style="text-align: left;"><a href="https://www.matthaios.hu/feed/?paged=5#szakasz1">Illő volt-e az, hogy János keresztelt?</a></li>
<li style="text-align: left;"><a href="https://www.matthaios.hu/feed/?paged=5#szakasz2">Istentől származott-e ez a keresztség?</a></li>
<li style="text-align: left;"><a href="https://www.matthaios.hu/feed/?paged=5#szakasz3">Közölt-e ez kegyelmet?</a></li>
<li style="text-align: left;"><a href="https://www.matthaios.hu/feed/?paged=5#szakasz4">Krisztuson kívül másoknak is meg kellett-e ezzel a keresztséggel keresztelkedni?</a></li>
<li style="text-align: left;"><a href="https://www.matthaios.hu/feed/?paged=5#szakasz5">Meg kellet-e szűnni ennek a keresztségnek, miután Krisztus megkeresztelkedett?</a></li>
<li style="text-align: left;"><a href="https://www.matthaios.hu/feed/?paged=5#szakasz6">A János keresztségében részesülteknek meg kellet-e később Krisztus keresztségével keresztelkedni?</a></li>
</ol>
<p style="text-align: justify;"><a name="szakasz1"></a><strong>1. SZAKASZ</strong>  [Illő volt-e az, hogy János keresztelt?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1.  Úgy látszik, nem volt illő az, hogy János keresztelt. Minden szentséggel kapcsolatos szertartás ugyanis valamelyik törvényhez tartozik. János azonban nem hozott új  törvényt. Tehát nem volt illő az, hogy új keresztelési szertartást vezessen be.</p>
<p style="text-align: justify;">2.  Ezenkívül, Jánost azért küldte Isten, hogy mint próféta tanúságot tegyen. Lukács evangéliuma (Lk 1, 6-7) szerint: <em>te pedig gyermek a Magasságbeli prófétájának nevezetetsz. </em> De a Krisztus előtti próféták nem vezettek be új szertartást, hanem a törvény szerinti szertartások megtartására buzdítottak, amint ezt Malakiás próféta mondja (Mal 4, 4) <a class="footnote" href="https://www.matthaios.hu/feed/?paged=5#note-3771-1" id="return-note-3771-1" title="A Neovulgáta szerint: Mal 3, 22."><sup>1</sup></a>: <em>emlékezzetek meg szolgámnak, Mózesnek, törvényéről. </em>Tehát nem kellett Jánosnak a keresztség új szertartását bevezetni.</p>
<p style="text-align: justify;">3.  Ezenkívül, ha valahol egy dologgal kapcsolatban valami fölösleges, ehhez semmit sem szabad hozzáadni. De a zsidóknál fölösleges számban voltak „keresztségek”. Márk evangéliuma szerint (Mk 7, 3-4): a <em>farizeusok és általában a zsidók a kezük gyakori mosása nélkül nem étkeznek; a piacról jőve mosakodás nélkül nem esznek;  és még sok más dolog is van, amelyet megtartanak; ilyenek a poharak, korsók, rézedények és ágyak lemosása.</em> Tehát nem volt illő az, hogy János keresztelt.</p>
<p style="text-align: justify;"><strong>Ezzel szemben áll</strong> a Szentírás tekintélye. Máté evangéliuma (Mt 3, 5-6) azután, hogy János szentségéről beszél, hozzáteszi, hogy sokan mentek ki hozzá és megkeresztelkedtek a Jordánban.</p>
<p style="text-align: justify;"><strong>Válaszul</strong> azt kell mondanunk, hogy négy dolog miatt illő volt János keresztsége:</p>
<ol style="text-align: justify;">
<li>Szükséges volt Krisztus János általi megkeresztelése, hogy Krisztus ezáltal megszentelje a keresztséget, amint ezt Ágoston mondja János evangéliumáról szóló művében (Tract. xiii in Joan.).</li>
<li>Hogy Krisztust megismerjék. Ugyanis maga Keresztelő János mondja János evangéliumában (Jn 1, 31), <em>hogy megismertessék Izraelben, tudniillik Krisztus, ezért jöttem én vízzel keresztelni. </em>Így ugyanis egyszerűbb volt bemutatni Krisztust az összegyűlt tömegnek, mintha külön-külön az egyes emberekhez fordult volna, amint Aranyszájú Szent János mondja János evangéliumát magyarázva (Hom. x in Matth.).</li>
<li>Hogy János keresztsége által az embereket hozzászoktassa Krisztus keresztségéhez. Ezért mondja Gergely pápa egyik beszédében (Hom. vii in Evang.): azért keresztelt János, <em>hogy</em> <em>előfutárságának rendeltetése szerint, születésében megelőzve a megszületendő Úrat, a kereszteléssel is a keresztelendők előtt járjon</em>.</li>
<li>Hogy az embereket a bűnbánatra vezetve felkészítse Krisztus keresztségének méltó felvételére. Ezért mondja Béda, hogy <em>amennyire a még meg nem keresztelteknek hasznos a keresztény hit tanítása, annyira volt hasznos János keresztsége Krisztus keresztsége előtt. Amint János bűnbánatot hirdetett, Krisztus keresztségét előre meghirdette és az embereket a világ számára megjelent igazság megismerése felé vezette, úgy az Egyház szolgái először oktatnak, a megkeresztelendőket bűneikről meggyőzik, végül megígérik ezek bocsánatát Krisztus keresztségében.</em></li>
</ol>
<p style="text-align: justify;">Az 1. ellenvetésre azt kell mondanunk, hogy János keresztsége önmagában véve nem szentség, hanem valamilyen szentelmény volt, felkészítve Krisztus keresztségére. Ezért  bizonyos értelemben véve Krisztus, nem pedig Mózes törvényéhez tartozott.</p>
<p style="text-align: justify;">A 2. ellenvetésre azt kell mondanunk, hogy János nemcsak próféta volt, hanem több, mint próféta, amint ezt Máté evangéliumában olvashatjuk (Mt 11, 9). Lezárta a törvényt és az Evangélium kezdetét jelentette. Ezért az jellemezte őt, hogy az embereket szóval és cselekedettel inkább Krisztus törvényére, mint a régi törvény megtartására vezette.</p>
<p style="text-align: justify;">A 3. ellenvetésre azt kell mondanunk, hogy a farizeusoknak a csak a test tisztaságára irányuló „keresztsége” hiábavaló volt. János keresztsége azonban a lelki tisztaságra irányult, mert ez az embereket a bűnbánatra vezette, amint mondottuk.</p>
<p style="text-align: justify;"><a name="szakasz2"></a><strong>2. SZAKASZ  </strong>[Istentől származott-e János keresztsége?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy János keresztsége nem Istentől származott. Ugyanis semmilyen Istentől származó szentelmény vagy szentség nem kapja nevét csupán csak egy embertől. Az új törvény keresztségét sem mondják Péter vagy Pál keresztségének, hanem Krisztus keresztségének. De a szóban forgó keresztség Máté evangéliuma szerint (Mt 21, 25) Jánostól kapta nevét: <em>János keresztsége az égből volt? Vagy az emberektől?</em> Tehát János keresztsége nem származott Istentől.</p>
<p style="text-align: justify;">2.  Ezenkívül, minden új, Istentől származó tanítás bizonyos jelek által van megerősítve, amint az Úr a Kivonulás könyve szerint (Kiv 4) hatalmat adott Mózesnek, hogy jeleket műveljen. A Zsidóknak írt levél (Zsid 2, 3) mondja, hogy <em>minthogy hitünk kezdete az Úr kijelentése, ebben azok erősítenek meg bennünket, akik hallották ezt, az Isten által művelt jelek és csodák által együtt tanúskodva.</em> De Keresztelő Jánosról azt mondja János evangéliuma (Jn 10, 41), hogy <em>János nem művelt csodákat. </em>Tehát úgy látszik, hogy az a keresztség, amellyel János keresztelt, nem származott Istentől.</p>
<p style="text-align: justify;">3.  Ezenkívül, az istenileg alapított szentségekre a Szentírásban bizonyos parancsok vonatkoznak. János keresztségét azonban semmilyen szentírási parancs nem írja elő. Úgy látszik tehát, hogy ez nem Istentől származott.</p>
<p style="text-align: justify;"><strong>Ezzel szembenáll az, </strong>amit János evangéliuma (Jn 1, 33) mond: <em>aki azért küldött, hogy vízzel kereszteljek, azt mondta nekem: &#8216;Akire látod a Lelket leszállni&#8230;&#8217;.</em></p>
<p style="text-align: justify;"><strong>Válaszul </strong>azt kell mondanunk, hogy János keresztségével kapcsolatban két dolgot kell figyelembe vennünk. Ezek egyike maga a keresztség szertartása, a másik pedig a keresztség hatása. A keresztség szertartása nem az emberektől volt, hanem ez Istentől származott, aki a Szentlélek belső kinyilatkoztatása által Jánost keresztelni küldte. Ennek a keresztségnek a hatása azonban az embertől van, mert semmi olyan nem történt ebben, ami az ember cselekedete által nem lenne elérhető. Ez tehát nem kizárólagosan Istentől származott, hanem csak aszerint, hogy az Isten az emberben működik.</p>
<p style="text-align: justify;">Az 1. ellenvetésre azt kell mondanunk, hogy az új törvény keresztsége által az ember belsőleg, a Szentlélek által kereszteltetik meg. János keresztsége által csak a test tisztult meg a víz által. Ezért olvassuk Máté evangéliumában (Mt 3, 11): <em>én vízben keresztellek benneteket, az a Szentlélekben fog.</em> Ezért János keresztsége a nevét tőle kapta, mert semmi olyan nem történt ebben, amit nem ő tett volna meg. Az új törvény keresztsége azonban nevét nem a kiszolgáltatójától kapja, mert nem ő hozza létre a keresztség fő hatását, tudniillik a belső megtisztulást.</p>
<p style="text-align: justify;">A 2. ellenvetésre azt kell mondanunk, hogy János teljes tanítása és minden cselekedete Krisztusra irányult, aki az ő és János tanítását a jelek sokaságával erősítette meg. Ha ugyanis János jeleket vitt volna végbe, akkor az emberek ugyanúgy tekintettek volna Jánosra, mint Krisztusra. Ezért, hogy az emberek főként Krisztusra figyeljenek, Jánosnak nem adatott meg az, hogy jeleket műveljen. Azoknak a zsidóknak, akik azt kérdezték, hogy ő miért keresztel, a Szentírás tekintélyével válaszolt mondva, hogy <em>én vagyok a pusztában kiálltónak a szava stb, </em> amint ezt János evangéliumában (Jn 1, 23) olvashatjuk. Működését szigorú élete is alátámasztotta, mert, amint Aranyszájú Szent János mondja Máté evangéliumát magyarázva (Hom. x in Matth.), <em>csodálatos volt emberi testben ekkora kitartást látni.</em></p>
<p style="text-align: justify;">A 3. ellenvetésre azt kell mondanunk, hogy János keresztségét Isten csak egy kis időre rendelte a fent említett okok miatt. Ezért a Szentírásban általánosan adott parancsokban nincs erre vonatkozó utasítás, erre csak a Szentlélek belső sugallata utasított, amint mondtuk.</p>
<p style="text-align: justify;"><a name="szakasz3"></a><strong>3. SZAKASZ  </strong>[Közölt-e kegyelmet János keresztsége?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1.  Úgy látszik, hogy János keresztsége kegyelmet közölt. Márk evangéliuma (Mk 1, 4) ugyanis azt mondja, hogy <em>János a pusztában volt, keresztelt és hirdette a bűnbánat keresztségét a bűnök bocsánatára.</em> A bűnbánat és a bűnök megbocsátása azonban a kegyelem által van. Tehát János keresztsége kegyelmet közölt.</p>
<p style="text-align: justify;">2.  Ezenkívül, a János által megkeresztelendők megvallották bűneiket, amint ezt Máté (Mt 3, 6) és Márk (Mk 1, 5) evangéliumában olvassuk. A bűnök megvallása azonban ezek bocsánatára irányul, ami a kegyelem által történik. Tehát János keresztsége kegyelmet közölt.</p>
<p style="text-align: justify;">3.  Ezenkívül János keresztsége közelebb volt Krisztus keresztségéhez, mint a körülmetélés. A körülmetélés által azonban elengedődik az áteredő bűn. Béda mondja, hogy <em>a körülmetélés az áteredő bűn sebére az üdvös gyógyításnak ugyanazt a segítségét adta, amelyet most, a kinyilatkoztatott kegyelem idejében a keresztség szokott</em> <em>adni</em>. János keresztsége sokkal inkább a bűnök megbocsátását eredményezte. Ez azonban kegyelem nélkül nem történhetett volna meg.</p>
<p style="text-align: justify;"><strong>Ezzel szemben áll</strong> az, amit Máté evangéliuma (Mt 3, 11) mond: <em>Én ugyan vízzel keresztellek titeket a megtérésre. </em>Ezt magyarázva Gergely pápa valamelyik beszédében kifejti, hogy <em>János nem a Lélekben, hanem vízben keresztelt, mert nem állt hatalmában a bűnök alóli feloldozás.</em> De a kegyelem a Szentlélektől van, a kegyelem által vétetnek el a bűnök. Tehát János keresztsége nem közölt kegyelmet.</p>
<p style="text-align: justify;"><strong>Válaszul</strong> azt kell mondanunk, hogy a fentiek szerint János teljes tanítása és működése Krisztusra készített föl, amint a szolgák és inasok fölkészítik az anyagot arra, hogy a fő mester ennek formát adjon. Az emberek számára a kegyelem közlése azonban Krisztus által történt, amint azt János evangéliuma (Jn 1, 17) mondja: <em>a kegyelem és az igazság Jézus Krisztus által valósult meg.</em> Ezért János keresztsége nem közölt kegyelmet, csak a kegyelemre készített fel. Ezt háromféle módon tette: (1) János Krisztusban való hitre vezető tanítása által. (2) Az emberek Krisztus keresztségéhez való hozzászoktatása által. (3) A bűnbánat által felkészítve az embereket Krisztus keresztsége hatásának a befogadására.</p>
<p style="text-align: justify;">Az 1. ellenvetésre azt kell mondanunk, hogy az idézett szövegben, amint ezt  Béda megjegyzi, a „bűnbánat keresztsége” kifejezést kétféleképpen lehet érteni. Az első értelemben ez arra vonatkozik, amit János (bűnbánatinak mondott) keresztsége adott. Ez a keresztség ugyanis a bűnbánatra indítás és a bűnbánat szándékának kinyilvánítása volt.   A második értelemben véve ez a kifejezés Krisztus keresztségére vonatkozik, amely által a bűnök meg vannak bocsátva. Ilyen keresztséget János nem adhatott, ezt a keresztséget csak hirdette, mondva, hogy <em>ő majd titeket a Szentlélekben fog megkeresztelni. </em>Vagy azt mondhatjuk, hogy János hirdette a bűnbánat keresztségét, azaz olyan keresztséget, amely az embert arra a bűnbánatra indítja, amely a bűnbocsánatra vezet. Vagy azt mondatjuk, hogy Krisztus keresztsége által, amint Jeromos mondja, <em>kegyelem adatik, a bűnök kegyelemből meg lesznek bocsátva. Ami pedig a vőlegény által fejeződik be, az a vőfély, </em>tudniillik János<em> kezdeményezésére indul el. </em>Ennek megfelelően van szó arról, hogy János keresztelt és hirdette a bűnbánat keresztségét, nem úgy mintha ő a bűnök megbocsátását végbe tudta volna vinni, hanem úgy, hogy ő ezt a fölkészítés által elkezdte.<em> </em></p>
<p style="text-align: justify;">A 2. ellenvetésre azt kell mondanunk, hogy a bűnök megbocsátása előbb említett megvallásuknak nem lett János keresztsége által azonnal megjelenő következménye. Ez az ezt követő bűnbánatnak és Krisztus keresztségének a következménye, amelyre az előbbi bűnbánat fölkészített.</p>
<p style="text-align: justify;">A 3. ellenvetésre azt kell mondanunk, hogy a körülmetélés intézménye az áteredő bűn orvoslására szolgált. János keresztsége nem ezt a célt szolgálta, ez csak a Krisztus keresztségére való fölkészítés volt, amint ezt mondtuk. A szentségek azonban alapításuk erejénél fogva hatékonyak.</p>
<p style="text-align: justify;"><a name="szakasz4"></a><strong>4. SZAKASZ</strong>  [Krisztuson kívül másoknak is meg kellett-e János keresztségével keresztelkedni?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1.  Úgy látszik, hogy János keresztségével egyedül csak Krisztusnak kellett megkeresztelkedni. Amint fentebb kifejtettük, <em>János azért keresztelt, hogy Krisztus megkeresztelkedjen,</em> mondja Ágoston János evangéliumáról írt művében (Super Joan. Tract. xiii). Ami viszont Krisztus sajátos tulajdonsága, nem jár másoknak. Tehát senki másnak nem kellett ezzel a keresztséggel megkeresztelkedni.</p>
<p style="text-align: justify;">2.  Ezenkívül, aki megkeresztelkedik, vagy kap valamit a keresztségtől vagy közöl valamit a keresztséggel. János keresztsége által azonban senki sem kaphatott semmit, mert ez nem közölt kegyelmet, amint mondtuk. Kizárólag csak Krisztus közölhetett valamit a keresztséggel, aki <em>legtisztább testének érintésével megszentelte a vízeket.</em> Úgy látszik tehát, hogy egyedül csak Krisztusnak kellett János keresztségével megkeresztelkednie.</p>
<p style="text-align: justify;">3. Ezenkívül, ha mások megkeresztelkedtek ezzel a keresztséggel, ez csak azért volt, hogy felkészüljenek Krisztus keresztségére. Ezért illőnek látszana, hogy amint Krisztus keresztségében mindenki részesül, nagyok és kicsinyek, pogányok és zsidók, úgy János keresztségében is mindenki részesüljön. Nem olvashatunk azonban arról, hogy János gyermekeket vagy pogányokat keresztelt volna. Azt mondja ugyanis Márk evangéliuma (Mk 1, 5), hogy <em>kimentek hozzá a jeruzsálemiek és megkeresztelkedtek nála. </em>Tehát úgy látszik, hogy Jánosnál egyedül csak Krisztusnak kellett megkeresztelkednie.</p>
<p style="text-align: justify;"><strong>Ezzel szemben áll</strong><strong> </strong>az, amit Lukács evangéliuma mond (Lk 3, 21): <em>történt pedig, hogy amikor már az egész nép megkeresztelkedett, Jézus is megkeresztelkedett. Miközben imádkozott, megnyílt az ég.</em></p>
<p style="text-align: justify;"><strong>Válaszul </strong>azt kell mondanunk, hogy két oka van annak, hogy Krisztuson kívül másoknak is meg kellett keresztelkedniük. (1) Amint Ágoston mondja János evangéliumáról szóló művében (Super Joan. Tract. iv, v) <em>ha egyedül csak Krisztus keresztelkedett volna meg János keresztségével, lettek volna, akik azt mondják, hogy János keresztsége, amellyel Krisztus megkeresztelkedett, méltóbb Krisztus keresztségénél, amellyel a többiek megkeresztelkednek. </em>(2) Szükséges volt az, hogy a többiek János keresztsége által készüljenek föl Krisztus keresztségére, amint mondottuk.</p>
<p style="text-align: justify;">Az 1. ellenvetésre azt kell mondanunk, hogy János keresztsége nem csak arra való volt, hogy Krisztus megkeresztelkedjen, hanem ennek más okai is volta, amint mondottuk. De ha csak ez lett volna az egyetlen oka János keresztségének, az előbb említettek miatt még akkor is meg kellett volna ezzel másoknak is keresztelkedni.</p>
<p style="text-align: justify;">A 2. ellenvetésre azt kell mondanunk, hogy a többiek, akik János keresztségéhez járultak, nem voltak képesek a keresztséggel valamit közölni, és ezen keresztség által kegyelmet sem kaptak, ez csak a bűnbánat jele volt.</p>
<p style="text-align: justify;">A 3. ellenvetésre azt kell mondanunk, hogy János keresztsége bűnbánati keresztség volt, ezért a gyermekeket ezzel nem keresztelték meg. A pogányok számára az üdvösség útjának megnyitása egyedül Krisztusnak volt fenntartva, akire a Teremtés könyve szerint (Ter 49, 10) a pogányok várakoztak. De szenvedése és föltámadása előtt maga Krisztus is megtiltotta az apostoloknak, hogy a pogányok közé menjenek. Még kevésbé volt illő tehát az, hogy a pogányok János által eljussanak a keresztségre.</p>
<p style="text-align: justify;"><a name="szakasz5"></a><strong>5. SZAKASZ  </strong>[Meg kellet-e szűnni ennek a keresztségnek, miután Krisztus megkeresztelkedett?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1.  Úgy látszik, hogy János keresztségének meg kellett szűnni, miután Krisztus megkeresztelkedett. Ezt mondja ugyanis János evangéliuma (Jn 1, 31): <em>azért jöttem vízzel keresztelni, hogy megismerje őt Izrael. </em>Krisztus megkeresztelkedésével azonban ez mind János tanúsága által, mind a galamb leszállása által, mind pedig az Atya szózata által megfelelően megtörtént. Tehát nem látszik az, hogy János keresztségének ezután is meg kellett volna maradnia.</p>
<p style="text-align: justify;">2.  Ezenkívül, Ágoston mondja János evangéliumáról szóló művében (Super Joan. Tract iv), hogy <em>megkeresztelkedett Krisztus, és megszűnt János keresztsége</em>. Úgy látszik tehát, hogy Krisztus megkeresztelkedése után már nem kellett volna Jánosnak keresztelnie.</p>
<p style="text-align: justify;">3.  Ezenkívül, János keresztsége Krisztus keresztségének előkészítése volt. De Krisztus keresztsége rögtön elkezdődött az ő megkeresztelkedése után, mert <em>legtisztább testének érintése által újjáteremtő erőt közölt a vizekkel, </em>amint Béda mondja. Úgy látszik tehát, hogy Krisztus megkeresztelkedése után János keresztsége megszűnt.</p>
<p style="text-align: justify;"><strong>Ezzel szemben áll </strong>az,<strong> </strong>amit János evangéliuma (Jn 3, 22-23) mond: <em>Jézus Judea földjére ment és keresztelt, János szintén keresztelt. </em>Krisztus azonban nem keresztelt azelőtt, hogy megkeresztelkedett volna. Úgy látszik tehát, hogy miután Krisztus megkeresztelkedett, János továbbra is keresztelt.</p>
<p style="text-align: justify;"><strong>Válaszul </strong>azt kell mondanunk, hogy János keresztségének nem kellet megszűnnie Krisztus megkeresztelkedése után. Először azért nem, mert, amint Aranyszájú Szent János mondja, ha megszűnt volna János keresztsége Krisztus megkeresztelésével, az emberek azt mondták volna, hogy ez féltékenység vagy harag miatt történt. Másodszor azért, mert ha megszűnt volna János keresztsége, miután Krisztus megkeresztelkedett, ez János tanítványaiban nagyobb féltékenységet okozott volna. Harmadszor azért, mert János tovább keresztelve hallgatóit Krisztushoz küldte. Negyedszer azért, mert ahogyan Béda mondja, amíg megvolt a régi törvény árnyéka, nem hagyhatta abba az Előfutár tevékenységét, míg az igazság meg nem nyilvánul.</p>
<p style="text-align: justify;">Az 1. ellenvetésre azt kell mondanunk, hogy megkeresztelés által Krisztus még nem vált teljesen ismertté, ezért továbbra is szükség volt János keresztségére.</p>
<p style="text-align: justify;">A 2. ellenvetésre azt kell mondanunk, hogy Krisztus megkeresztelkedésével megszűnt János keresztsége, de nem azonnal, hanem akkor, amikor ő a börtönbe került. Aranyszájú Szent János mondja János evangéliumával kapcsolatban (Hom. xxix in Joan.): <em>úgy vélem János halála ezért engedtetett meg, és azáltal, hogy ő már nem volt a figyelem középpontjában, főként Krisztus kezdett el prédikálni, úgy, hogy az egész sokaság figyelme felé fordult, a mindkettőjükre vonatkozó vélemények többé már nem okoztak megoszlást.</em></p>
<p style="text-align: justify;">A 3. ellenvetésre azt kell mondanunk, hogy János keresztsége nem csak arra készített  föl, hogy maga Krisztus megkeresztelkedjen, hanem arra is, hogy mások Krisztus keresztsége felé induljanak: ez azonban nem történt meg azonnal, Krisztus keresztsége után.</p>
<p style="text-align: justify;"><a name="szakasz6"></a><strong>6. SZAKASZ</strong>  [A János keresztségében részesülteknek meg kellet-e később Krisztus keresztségével keresztelkedni?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1. Úgy látszik, hogy a János keresztségével megkeresztelteknek nem kellett Krisztus keresztségével megkeresztelkedni. János ugyanis nem volt az apostoloknál kisebb, minthogy róla írja Máté evangéliuma (Mt 11, 11): <em>asszonyok szülöttei között nem támadt nagyobb Keresztelő Jánosnál</em>. Azok azonban, akiket az apostolok kereszteltek, nem lettek újra megkeresztelve, hanem keresztségükhöz csak az apostolok kézföltétele adódott hozzá. Azt olvassuk az Apostolok cselekedeteiben (ApCsel 8, 16-17), hogy azokra, akiket Fülöp az Úr Jézus nevében megkeresztelt, az apostolok, tudniillik Péter és János, <em>föltették kezüket és ők megkapták a Szentlelket.</em> Tehát úgy látszik, hogy azoknak, akik részesültek János keresztségében, nem kellett Krisztus keresztségében részesülni.</p>
<p style="text-align: justify;">2.  Ezenkívül, az apostolok megkeresztelkedtek János keresztségével, egyesek ugyanis közülük János tanítványai voltak, amint erre utal János evangéliuma (Jn 1, 37). Úgy látszik azonban, hogy ők nem részesültek Krisztus keresztségében, mert János evangéliuma (Jn 4, 2) azt mondja, hogy <em>Jézus nem keresztelt, hanem csak tanítványai</em>. Úgy látszik tehát, hogy azoknak, akik János keresztségében részesültek, nem kellett Krisztus keresztségével megkeresztelkedni.</p>
<p style="text-align: justify;">3.  Ezenkívül, kisebb az, aki megkeresztelkedik, mint az, aki keresztel. De nem olvashatjuk, hogy maga János részesült volna Krisztus keresztségében. Ez tehát még kevésbé volt szükséges azoknak, akiket János keresztelt.</p>
<p style="text-align: justify;">4.  Ezenkívül, az Apostolok Cselekedetei (ApCsel 19, 1-5) írja, hogy <em>Pál bizonyos tanítványokat talált, akiknek ezt mondta: »Vajon megkaptátok-e a Szentlelket, amikor hívők lettetek?« Azok azonban ezt felelték neki: »Még csak azt sem hallottuk, hogy van Szentlélek«. Ő erre megkérdezte: »Hogyan vagytok hát megkeresztelve?« Azok így feleltek: »János keresztségével.« Ezért ismét megkeresztelték őket a Mi Urunk Jézus Krisztus nevében. </em>Úgy tűnik tehát, hogy azért kellet újra megkeresztelkedniök, mert nem tudtak a Szentlélekről, amint erre Jeromos utal Joel próféta könyvével (Joel 2, 28) kapcsolatban és az egyik levelében (lxix De Viro unius uxoris), továbbá Ambrus a Szentlélekről szóló könyvében. De voltak olyanok is a János által megkereszteltek közül, akik a Szentháromság teljes ismeretével rendelkeztek, tehát ezeket nem kellet még egyszer Krisztus keresztségével megkeresztelni.</p>
<p style="text-align: justify;">5.  Ezenkívül, A Rómaiaknak írt levél (Rom 10, 8) szövegéhez (<em>ez a hit igéje, amit hirdetünk) </em>Ágoston ezt a megjegyzést fűzi<em>:</em> <em>honnan lehet a víznek az az ereje, hogy a testet érinti és a szívet mossa le, hacsak nem a szó műveli ezt, nem azért mert mondják, hanem azért mert hiszik? </em>Ebből következik, hogy a keresztség ereje a hittől függ. De János keresztségének a formája azt a hitet jelzi, amelyben megkeresztelkedünk. Ezt mondja ugyanis Pál az Apostolok cselekedetei (ApCsel 19, 4) szerint: <em>János a bűnbánat keresztségével keresztelte a népet, s azt mondta, hogy abban higgyenek, aki utána jön, azaz Jézusban. </em>Úgy látszik tehát, hogy nem kellett a János keresztségében részesülteket újra megkeresztelni Krisztus keresztségével.</p>
<p style="text-align: justify;"><strong>Ezzel szemben áll az</strong>, amit Ágoston mond János evangéliumáról szóló művében (Super Joan. Tract. v): <em>azokat, akiket János megkeresztelt, meg kellett keresztelni az Úr keresztségével.</em></p>
<p style="text-align: justify;"><strong>Válaszul </strong> azt kell mondanunk, hogy a Magiszter <a class="footnote" href="https://www.matthaios.hu/feed/?paged=5#note-3771-2" id="return-note-3771-2" title="A Magiszter Petrus Lombardus."><sup>2</sup></a> véleménye (Sent. iv D, 2) szerint<i>, </i><em>azokat, akiket János keresztelt és nem tudtak arról, hogy van Szentlélek, és akik reményüket ebbe a keresztségbe helyezték, később megkeresztelték Krisztus keresztségével. Azokat azonban, akik nem ebbe a keresztségbe helyezték reményüket és hittek az Atyában, a Fiúban és a Szentlélekben, nem keresztelték meg később, hanem azáltal, hogy az apostolok rájuk helyezték kezüket, megkapták a Szentlelket. </em>Ami ennek a véleménynek az első részét illeti, az igaz, amint ezt sok tekintéllyel rendelkező megerősíti. Ami azonban a második részt illeti, ez teljesen nélkülözi az értelmet. Először is azért, mert János keresztsége nem közvetített kegyelmet és semmilyen jegyet nem hozott létre, ez csak a vízben való keresztség volt, amint ezt maga János mondja Máté evangéliuma szerint (Mt 3, 11). Így a megkereszteltnek Krisztusba vetett hite és reménye nem képes ezt a hiányt megszüntetni. Másodszor azért, mert nem elég a szentségből kimaradó, szentséghez elengedhetetlen részt később pótolni, hanem a szentséget teljesen, újból meg kell ismételni. Az azonban szükséges Krisztus keresztségéhez, hogy ez ne csak a vízben történjen, hanem a Szentlélekben is. János evangéliuma (Jn 3, 5) szerint <em>ha valaki nem születik újjá vízből és Szentlélekből, nem mehet be az Isten országába</em>. Ezért azok számára, akik János keresztsége által csak a vízben voltak megkeresztelve, nem volt elég annak pótlása, ami hiányzott, tudniillik az, hogy a kézföltétel által megkapják a Szentlelket, hanem őket még egyszer, vízben és Szentlélekben meg kellett keresztelni.</p>
<p style="text-align: justify;">Az 1. ellenvetésre az kell mondanunk, hogy amint Ágoston mondja János evangéliumáról szóló művében (Super joan, Tract. v), <em>azért kereszteltek János után, mert ő csak saját keresztségét adta és nem Krisztusét. Ami azonban Péter által és esetleg Júdás által adatik, az Krisztusé.  Ezért ha valakit Júdás keresztelt meg, nem kell őt újrakeresztelni. Ennek a keresztségnek a milyenségét ugyanis az határozza meg, hogy milyen az, akinek a hatalma alapján keresztelnek, nem pedig az, hogy milyen az, aki keresztel. </em>Ezért van az, hogy akiket Fülöp diakónus keresztelt meg Krisztus keresztségével, azokat nem kellett újrakeresztelni, hanem csak az apostolok kézrátételét kapták meg, amint a papok által megkereszteltek a bérmálás szentségét a püspöktől kapják.</p>
<p style="text-align: justify;">A 2. ellenvetésre azt kell mondanunk, hogy amint Ágoston írja Seleucianus-nak, <em>úgy gondoljuk, hogy Krisztus tanítványai vagy János keresztségével keresztelkedtek meg, ahogyan néhányan vélekednek, vagy, ami elfogadhatóbb, Krisztus  keresztségével. Aki nem vonakodott ugyanis az alázatosság  szolgálatától, amikor a tanítványok lábát megmosta, nem vonakodott a keresztség szolgálatától úgy, hogy ne keresztelte volna meg azokat a szolgákat, akik által a többieket megkeresztelte.</em></p>
<p style="text-align: justify;">A 3. ellenvetésre azt kell mondanunk, hogy amint Aranyszájú Szent János mondja Máté evangéliumával kapcsolatban (Hom. iv in Matth.): <em>az, hogy János szavaira (nekem kell tőled megkereszteltetnem) Krisztus válasza az, hogy  „hagyd ezt most”, utal arra, hogy később Krisztus megkeresztelte Jánost. </em>És azt is mondja, hogy bizonyos apokrif könyvekben ez kifejezetten meg van írva. Az azonban biztos, ahogyan Jeromos mondja Máté evangéliumával kapcsolatban (Mt 3, 13), hogy <em>amint János megkeresztelte Krisztust a vízben, úgy Krisztus megkeresztelte Jánost a Lélekben. </em></p>
<p style="text-align: justify;">A 4. ellenvetésre azt kell mondanunk, hogy a János keresztsége utáni újrakeresztelésnek nemcsak az volt az oka, hogy nem ismerték a Szentlelket, hanem az, hogy ők még nem voltak Krisztus keresztségével megkeresztelve .</p>
<p style="text-align: justify;">Az 5. ellenvetésre azt kell mondanunk, hogy amint Ágoston mondja Faustus elleni művében (Contra Faust. xix),  a mi szentségeink a jelenlévő kegyelem jelei. A régi törvény szentségei valójában a jövőbeni kegyelem jelei voltak. Magából abból a tényből, hogy János az eljövő nevében keresztelt, következik, hogy ő nem Krisztus keresztségét adta, amely az új törvény szentsége.</p>
<div class="footnotes"><h2 class="notes">Jegyzetek:</h2><ol><li id="note-3771-1">A Neovulgáta szerint: Mal 3, 22. <a href="https://www.matthaios.hu/feed/?paged=5#return-note-3771-1">&#8617;</a></li><li id="note-3771-2">A Magiszter <a href="https://hu.wikipedia.org/wiki/Petrus_Lombardus">Petrus Lombardus</a>. <a href="https://www.matthaios.hu/feed/?paged=5#return-note-3771-2">&#8617;</a></li></ol></div></div>
    </div>
    
    <div class="article">
        <div class="title">Metafizika a fizikában? A multiverzum (2)</div>
        <div class="categories">filozófia</div>
        <div class="summary">Egyik előző bejegyzésben foglalkoztunk a fizikai, kozmológiai multiverzum elméletekkel. Ezen elméletek szerint nemcsak a mi világunk létezik, hanem emellett még végtelen sok világ is, amelyek ugyanolyan valóságosak mint a mi világunk, de ezeknek a világoknak semmilyen hatása nincs a mi &#8230; <a href="https://www.matthaios.hu/metafizika-a-fizikaban-a-multiverzum-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/metafizika-a-fizikaban-a-multiverzum-1/">Egyik előző bejegyzésben</a> foglalkoztunk a fizikai, kozmológiai multiverzum elméletekkel. Ezen elméletek szerint nemcsak a mi világunk létezik, hanem emellett még végtelen sok világ is, amelyek ugyanolyan valóságosak mint a mi világunk, de ezeknek a világoknak semmilyen hatása nincs a mi világunkra, ezekről a világokról semmilyen tapasztalatot nem szerezhetünk, velük kapcsolatban nem végezhetünk kísérleteket, ezek semmilyen megfigyelésünknek nem lehetnek tárgyai. Mind minden elmélet, ezek az elméletek is valamilyen magyarázat érdekében születtek. Értelmünk alapvető tulajdonsága, hogy a nem nyilvánvaló dolgokkal kapcsolatban magyarázatra tart igényt, még akkor is ha a magyarázattal esetleg idő hiányában nem vesződünk. Ekkor is feltételezzük azt, hogy van magyarázat. A tudományoknak viszont kifejezett célja a magyarázatok utáni kutatás. Mindazokat a dolgokat, amelyek rajtuk kívül lévő magyarázatra szorulnak, kontingens, esetleges dolgoknak nevezzük. A magyarázatok olyan szükségszerűségekre utalnak, amelyeket figyelembe véve a tapasztalati tény kontingenciájának helyét – legalább részben – valamilyen általános törvény szüségszerűsége veszi át, a tény a törvény érvényesülésének az esetévé válik. Így például az a tény, hogy az éppen most elengedett pohár leesik, bizonyos értelemben véve szükségszerűvé válik a gravitáció törvénye alapján, a pohár lefelé esésében ennek a törvénynek engedelmeskedik. Maga a gravitáció törvénye azonban már esetlegesnek tűnhet, amennyiben ezt nem tudjuk alátámasztani más törvényekkel, valamilyen magyarázattal arra nézve, hogy miért van éppen ez a törvény,  a tömegek miért vonzzák egyáltalán egymást. Az egyik multiverzum elmélet képviselői szerint világunk fizikai állandóinak, törvényeinek az esetlegessége azáltal megszüntethető, ha feltesszük, hogy minden matematikailag lehetséges fizikai törvénynek megfelel egy olyan valóságosan létező világ, amelyben ez a törvény érvényesül.</p>
<p style="text-align: justify;">A modális logika részletesen foglalkozik a lehetséges, szükségszerű, esetleges stb. állításokkal. Itt a „lehetséges”, „szükségszerű”, „esetleges” stb. szavak olyan „funktorokat” jeleznek, amelyek megváltoztatják az eredeti állítások jelentését. A „János Bécsbe utazik” állítás jelentése például különbözik a „lehetséges, hogy János Bécsbe utazik” állítás jelentésétől. Hasonlóan „az elengedett pohár leesik” mondat jelentése is különbözik a „szükségszerű, hogy az elengedett pohár leesik” állítás jelentésétől. A modális állítások jelentését a lehetséges világok fogalmának bevezetésével határozzák meg. A lehetséges világ nem ontológiailag lehetséges vagy tényleg létező világot jelent (jóllehet ezt tükröző álláspontok is vannak), hanem ez inkább csak egy állapotleírás, értelmezési modell. A lehetséges állítás akkor igaz, ha maga az alapállítás egy lehetséges világban igaz. A „lehetséges, hogy János Bécsbe utazik” állítás tehát akkor igaz, ha van egy olyan világ, amelyben János Bécsbe utazik. A szükségszerű állítás akkor igaz, ha az alapállítás a szóbajövő minden lehetséges világban igaz. A „szükségszerű, hogy az elengedett pohár leesik” állítás akkor igaz, ha minden szóbajövő világban az elengedett pohár leesik. Az esetlegesség a lehetőség és a szükségszerűség fogalmával úgy határozható meg, hogy esetleges az az állítás, amely lehetséges, de nem szükségszerű. A lehetséges világok fogalmát használva tehát az esetlegesség jelentését úgy határozhatjuk meg, hogy akkor esetleges az állítás, ha van egy olyan lehetséges világ, amelyben az állítás igaz, de van egy olyan lehetséges világ is, amelyben az állítás nem igaz. Ha ugyanis az állítás minden világban igaz lenne, akkor szükségszerűségről lenne szó. A két lehetséges világ az ellentmondás elve miatt nem lehet ugyanaz.</p>
<p style="text-align: justify;">Ha a logikán továbblépve, metafizikai szempontból vizsgáljuk a lehetőség, szükségszerűség és esetlegesség fogalmát, akkor a lehetőség a képesség, a potencia jelenlétére utal. A „lehetséges, hogy János Bécsbe utazik” arra utal, hogy Jánosban megvan az a képesség, hogy Bécsbe utazzon. A skolasztikus metafizika alapvető fogalmai a képesség (potencia) és a megvalósultság (ténylegesség, aktus) fogalmai. Erről a fogalompárról már több régebbi bejegyzésben szó volt. Míg a lehetőség a képességre utal, addig a szükségszerűség és esetlegesség a megvalósultságokra, a tényekre utalnak. Ha egy tény önmagában, minden mástól való függés nélkül megáll, akkor a tény szükségszerű. Egy képesség megvalósultságba való átmenete feltételez egy olyan megvalósultságot, amely ezt az átmenetet okozza. Minthogy ugyanaz a dolog ugyanabból a szempontból nem lehet egyszerre képességben és megvalósultságban, szükséges, hogy legyen egy olyan, tőle különböző megvalósultságban létező, amely oka a képességből megvalósultságba való átmenetnek. Ebből következik, hogy a szó teljes értelemben szükségszerű tényről, szükségszerű létezésről csak a megvalósítandó képességek teljes hiánya esetén beszélhetünk. Itt tehát olyan létezésről van szó, amelyben nincs és soha nem is volt megvalósítandó képesség, azaz az ilyen létező tiszta ténylegesség, megvalósultság, <em>actus purus</em>. Ez a szükségszerűen létező az Isten. Minden más létező a szó teljes értelmében nem lehet szükségszerű, hanem csak bizonyos szempontból. Így például beszélhetünk arról, hogy az elengedett pohár leesése szükségszerű a gravitáció törvénye miatt, de ezzel a szükségszerűséggel kapcsolatban azonnal felmerül a kérdés, hogy miért szükségszerű a gravitáció törvénye.</p>
<p style="text-align: justify;">Az esetlegesség és szükségszerűség világunkban való jelenlétére az elégséges magyarázat elve (principium rationis sufficientis) is utal. Az elégséges magyarázat elve értelmünk úgynevezett első elvei közé tartozik. Ezek az elvek tulajdonképpen nem velünk született ismeretként vannak jelen értelmünkben. A tomista ismeretelmélet szerint az emberi értelem „tabula rasa”, eleve semmilyen ismeretet nem tartalmaz, az ismeretekhez tapasztalat és tanulás útján jutunk. Az első elvek nem annyira értelmünkben eleve meglévő, kifejezett tételek, axiómák, hanem értelmünk olyan készségei, amelyek a megismerésben vagy a gondolkodásban vezetnek bennünket. Ilyen elv például az azonosság elve, amely szerint a következtetés során a fogalmak önkényes cseréje hibás eredményre vezet. (Ennek az elvnek az érvényesítése megakadályozza azt, amit a köznyelv sokszor csúsztatásnak nevez.) A másik elv, az ellentmondás elve szerint valami egyszerre, ugyanazon szempont szerint nem létezik is,  meg nem is létezik. Az elvek kifejezett, axiómaként, tételként való megfogalmazása már az ezekre vonatkozó reflexió eredménye. A racionalista filozófia tulajdonsága az, hogy kiindul néhány alapelvből és ezekből elsősorban logikai jellegű levezetések által jut el újabb ismeretekhez. A tomista filozófiának nem ez az eljárása. Az elsődleges elvek készsége, a <em>habitus primorum principiorum</em> megismerésünk vezérlő készsége, amely segítségével helyes ismeretekhez jutunk, de maguk az elvek sohasem lehetnek tartalmi szempontból kizárólagos ismeretforrások. Mai (de azért nem minden szempontból találó) hasonlattal élve azt mondhatnánk, hogy ezen elvek nem az adatoknak, hanem inkább az ezeket feldolgozó szoftvernek felelnek meg.</p>
<p style="text-align: justify;">Az elégséges magyarázat szükségességének elve a tények esetében a magyarázat igényére utal. A tények a magyarázatukat magukban hordhatják, ilyenkor szükségszerű tényekről van szó. Máskor a magyarázatot a tényeken kívül, más tényekben, a tények „mögött” kell keresni. Ilyenkor arról van szó, hogy a tény magában esetleges, de az összefüggéseket  figyelembe véve már valamilyen szükségszerűségről lehet szó.</p>
<p style="text-align: justify;">Visszatérve a fizikai, kozmológiai multiverzum elméletekhez, ezekben a természeti törvények esetleges voltát olyan „magyarázat” által akarják megszüntetni, amely a világunkban érvényesülő fizikai törvényeket egy olyan sokaságba helyezi, amely sokaságban, a világok sokaságában minden, bizonyos matematikai szempontok alapján lehetséges törvény előfordul. A mi világunk esetleges törvényeit magyarázó szükségszerűség tehát a multiverzum létezésének szükségszerűsége. A kérdés persze azonnal felmerül: miért szükségszerű a multiverzum létezése? Azért mert a multiverzum elmélet vallói ezt mondják? Vagy azért mert a mi világunk a maga törvényeivel létezik? Ha az utóbbi kérdésre igennel válaszolnánk, a <em>circulus vitiosus</em> gondolkodási hibájába esnénk, az indokolásra várót saját magával indokolnánk meg. Marad tehát az, ha a multiverzum létezik, akkor ez éppen annyira esetleges, mint a mi világunk a maga törvényeivel. A matematikai multiverzum elmélet létrehozóit megragadta a matematikában mutatkozó szükségszerűség és talán ezt egy „csúsztatással” átvitték a létezés szükségszerűségére. A matematika tárgyai azonban csak értelmünk létezői (ens rationis), jóllehet az így létező absztrakt tárgyak utalnak azokra a mennyiségekre, alakzatokra, formákra, struktúrákra, amelyek ugyan absztrakt létezésükben nem találhatóak meg anyagi világunkban, de ezek valamilyen módon, mint az absztrakció kiindulópontjai, tulajdonságokként mégis jelen vannak a világban. A matematikai multiverzum elméletét egyébként több <a href="http://www.science20.com/rationally_speaking/mathematical_universe_i_ain’t_convinced-127841">fizikus és kozmológus is bírálja</a>.</p>
<p style="text-align: justify;">A világunk létezésének ténye tehát éppen úgy esetleges, mint ahogyan a multiverzum létezése is az lenne. Ezen esetlegességek magyarázata utáni kutatás pedig ugyanoda vezet. A magyarázatok olyan sorozata ugyanis, amely mindig további magyarázatra utal, nem lehet soha sem teljes magyarázat. Van tehát egy olyan létező, amely szükségszerűen létezik és így nem igényel olyan magyarázatot, amely túlmutatna rajta. Amint mondtuk, a szükségszerűen létező csak a teljes megvalósultságban lévő létező (actus purus) lehet, akinek létezése nem külsőleg hozzáadott, kapott létezés, hanem ő lényegénél fogva létezik, ő az <em>ipsum esse subsistens, </em>az Isten.</p>
<p style="text-align: justify;">Fontos megjegyzés, hogy a világ (vagy a multiverzum) létezésének ténye a magyarázat által sem válik szükségszerűvé, mert a világ Istentől különböző, Istentől függő világ. Az egyetlen minden szempontból és teljesen szükségszerű tény csak Isten létezése. Szükségszerűségről még olyan értelemben sem lehet beszélni, mintha Istennek szükségszerűen kellett volna világot teremtenie. A teremtés Isten szabad, minden szükségszerűségtől mentes tette. A világban lévő esetlegesség részben feloldható a természeti törvények szükségszerűségére való hivatkozással, de a fentiek szerint valamilyen esetlegesség mindig megmarad.</p>
<p style="text-align: justify;">A világ (vagy a multiverzum) tehát esetlegesen létezik. A világ milyenségének (és ezen belül a törvények milyenségének is) legvégső magyarázata pedig az, hogy Isten ilyennek akarta, teremtette a világot. Ennek fontos következménye, hogy a fizikai, kémiai, biológiai törvények nem vezethetőek le a teremtés tényéből. A teremtés tényéből csak a teremtett létezés olyan általános, metafizikai tulajdonságai következnek, mint például a potenciából és aktusból való összetettség. A metafizikai tulajdonságok felismeréséhez azonban először nem a teremtésből kiindulva, hanem tapasztalataink alapján jutunk el, és ez a felismerés vezet el a teremtésig. Ahogyan a teremtés tényéből nem vezethetőek le a fizikai, kémiai, biológiai törvények, ugyanúgy ezekből a törvényekből sem vezethető le a teremtés ténye. A teremtés ténye tudományos szempontból más tudományra, a filozófiára tartozik.</p>
<p style="text-align: justify;">Azt is meg kell említenünk, hogy a fizikai törvények milyenségével kapcsolatban feltett kérdésekre azért a fizika adhat, ha nem is teljes, de értelmes válaszokat. A fizika fejlődése tulajdonképpen a törvények egyre pontosabb és teljesebb felismeréséről szól. Ebben a fejlődésben lényeges szerepet játszanak az úgynevezett szimmetria elvek. A törvények általánossága, például az adott időtől, helytől, térbeli iránytól stb. való függetlensége ugyanis követelményeket tartalmaz arra nézve, hogy milyenek a törvények matematikailag megfogalmazásai. A fizika megmaradási elvei (például az energia megmaradása) is ilyen szimmetriák következményei. Nem valószínű azonban az, hogy a törvények ilyen elvekből minden vonatkozásukban levezethetők. A legteljesebb általánosság, a legteljesebb szimmetria ugyanis csak a lehetőség szintjén van meg, a tényleges létezéshez már a teljes, minden szempontból való szimmetria valamilyen mértékű felborulása, sérülése is szükséges. A skolasztikus filozófia szerint a legteljesebb szimmetriát az elsődleges, megformázatlan anyag (materia prima) képviseli, amely minden formát befogadni képes tiszta lehetőség. Az elsődleges anyag azonban csak összetevőként, az őt megformázó formával való egységben létezik a tényleges létezés szintjén.</p>
<p style="text-align: justify;">Átvitt értelemben a teremtéssel kapcsolatban is beszélhetünk multiverzumról, mert a teremtésben megvannak a létezésnek határozottan különböző tartományai: beszélhetünk teremtett, tisztán szellemi létezésről és anyagi létezésről. A tisztán szellemi létezés az angyalok, továbbá a haláltól a föltámadásig az emberi lélek létezése. Az anyagi világban anyagot megformáló,  anyagtól különböző, nem anyagból eredő formaként jelen van az emberi lélek is. Az anyagi létezéssel kapcsolatban is említhetünk két különböző tartományt: világunk jelenlegi anyagi létezését és a megdicsőült anyag létezését. A megdicsőült anyagi létezés most csak Jézus Krisztus föltámadt és a Boldogságos Szüz mennybe vitt testét jellemzi, Ez a két tartomány tehát most különbözik egymástól, azonban a mi világunk állapota egy nagy változásban átmegy a megdicsőült anyag állapotába.</p></div>
    </div>
    
    <div class="article">
        <div class="title">Lehetséges világok a teológiában</div>
        <div class="categories">teológia</div>
        <div class="summary">Régebbi bejegyzésekben volt szó lehetséges világokról a fizikában, logikában, filozófiában. Ebben a bejegyzésben a teológia szempontjából foglalkozunk a lehetséges világok kérdésével. A kérdés azzal függ össze, hogy szükséges volt-e az, hogy Isten világot teremtsen és ha teremtett, akkor vajon szükségszerű-e &#8230; <a href="https://www.matthaios.hu/lehetseges-vilagok-a-teologiaban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/metafizika-a-fizikaban-a-multiverzum-2/">Régebbi bejegyzésekben</a> volt szó lehetséges világokról a fizikában, logikában, filozófiában. Ebben a bejegyzésben a teológia szempontjából foglalkozunk a lehetséges világok kérdésével. A kérdés azzal függ össze, hogy szükséges volt-e az, hogy Isten világot teremtsen és ha teremtett, akkor vajon szükségszerű-e az, hogy azt a világot teremtse meg, amelyben élünk. Az Egyháznak több zsinat (például az 1. Vatikáni Zsinat, DH 3025) által megerősített tanítása, hogy Isten minden kényszertől, szükségszerűségtől mentesen, szabadon teremtette a világot. Ez a szabadság két területen is megmutatkozik: egyrészt Isten szabad a teremtés tényét illetően, megtehette volna azt is, hogy nem teremt. Másrészt Isten szabad abban is, hogy milyen világot teremt.</p>
<p style="text-align: justify;">A már hivatkozott bejegyzésekben említettük, hogy a legszorosabb értelemben vett szükségszerűség egyedül csak Istenre jellemző. Ő szükségszerűen létezik és szükségszerűen olyan, amilyen. Így szükségszerű az, hogy Isten Szentháromság, jóllehet mi ezt a szükségszerűséget nem látjuk, ezt a szükségszerű tényt csak a kinyilatkoztatásból tudjuk. A legszorosabb értelemben vett szükségszerű létezés tulajdonképpen azt jelenti, hogy Istenben nincs semmi, ami más hatása által jött volna létre, ő maga a létezés (ipsum esse subsistens), a minden szempontból vett teljes megvalósultság (actus purus). Ebből következik az is, hogy Istenben nincs semmilyen összetétel, azaz <a href="https://www.matthaios.hu/isten-egyszerusege/">Isten egyszerű</a>. Az Isten belső életét jellemző abszolút szükségszerűség mellet azonban jelen van a legteljesebb szabadság is Isten kifelé irányuló tevékenységével kapcsolatban. Jelen világunk létezésének és milyenségének oka tehát az Isten szabad döntése, azaz Isten létezhetne úgy is, hogy nem teremtett volna világot vagy a miénktől eltérő tulajdonságú világot teremtett volna. Teológiai szempontból tehát a lehetséges világok azok, amelyeket az isteni mindenhatóság teremthetett volna a mi világunk helyett. Ezek a világok lehetségesek, a mi világunk is nyilván lehetséges, de ez Isten akaratából az egyetlen létező világ.</p>
<p style="text-align: justify;">Istenben tehát belső életét illetően szükségszerűség van, de ez „spontán”, nem kényszerített szükségszerűség. Isten például „nem kerülheti el”, hogy ne szeresse magát. Másrészt Isten külső tevékenységével, tehát a teremtés és a megváltás, megszentelés művével kapcsolatban jelen van a teljes szabadság. Isten egyszerűsége miatt azonban Istenben nincs valóságos különbség Isten kifelé irányuló cselekedetei és Isten belső élete között. Azt mondtuk azonban, hogy az előbbire a teljes szabadság az utóbbira pedig a szükségszerűség jellemző. Nincs-e itt ellentmondás, nem ugyanarról mondjuk-e azt, hogy szükségszerű és egyben szabad? A kérdéssel már egy <a href="https://www.matthaios.hu/isten-akarata/">régebbi bejegyzésben</a> is foglalkoztunk, de most itt röviden ismét kitérünk erre a problémára. Nyilvánvaló, hogy nem ugyanabból a szempontból mondjuk a szükségszerűséget és a szabadságot. Az előbbit Isten belső életével, az utóbbit Isten kifelé való tevékenységével kapcsolatban mondjuk. De vajon jogosult-e a teljesen egyszerű Istennel kapcsolatban a szempontok különbségéről beszélni? Ez az eljárás azért jogos, mert Istent a teremtésből vett fogalmak <a href="https://www.matthaios.hu/az-istenrol-valo-beszed-a-harmas-ut/">analógiáján keresztül</a> ismerjük meg. Amely korlátozott tökéletességek a teremtésben különbözően valósulnak meg, azok végtelen tökéletességükben Istenben nem különböznek. Azt lehet tehát mondani, hogy az általunk használt nevek, szempontok Istenben ugyanazt jelölik, de ezek a jelölés módjában (modus significandi) különböznek. A jelőlés különböző módjait az adja, hogy amikor a tökéletességet, szempontot Istenre alkalmazzuk, az alkalmazott név, szempont esetében a teremtésben különböző dolgokból indulunk ki. Szükségszerűségről általában a fizikai, kémiai, biológiai törvényekkel kapcsolatban beszélünk. Testünk miatt mi is alá vagyunk vetve ezeknek a törvényeknek, amelyek szükségszerűen, mintegy kényszerítően hatnak ránk. A vízben a tömegvonzás miatt elmerülünk, ha a felszínen akarjuk tartani magunkat, úsznunk kell. Az Istenben megvalósuló szükségszerűség azonban nem ilyen negatív, külsőleg kényszerítő értelemben vett szükségszerűség. Istenben a szükségszerűség egyben a legnagyobb spontaneitás, külső kényszertől mentesség, hiszen például az isteni értelem magában az Istenben megismeri végtelen jóságot és ezt a végtelen boldogságban „elkerülhetetlenül” birtokolja az akarat. A mi szabadságunk tulajdonképpen abból származik, hogy míg akaratunk a tökéletes, minden szempontból jóra van beállítva, addig azok a javak, amelyekkel a teremtett világban találkozunk, a jóságot csak korlátozottan, tökéletlen formában birtokolják, ezért ezek mindig hagynak választási lehetőséget. Az isteni akarat szabadsága azonban a tökéletes jó birtoklásából adódó szabadság: Istennek, ellentétben velünk, teljes mértékben elég saját maga, ezért mindent, ami rajta kívül van, szabad választása alapján hoz létre, tart létben. Amint Isten egyetlen, egyszerű megismerésben ismeri meg saját magát és ezen belül, magából nem kilépve a teremtett világot, úgy Isten egyetlen akarati aktussal szereti saját magát, a végtelen jóságot és azt a véges jót, amely szeretete, döntése következtében létezik. Nálunk a szükségszerűség anyagi valóságunk miatt érvényesül, szabadságunk pedig abból származik, hogy akaratunk ugyan a tökéletes, minden szempontból jóra van beállítva, de itt, a teremtett világban ilyen jóval nem találkozunk. Istenben azonban nincs ilyen összetettség, ezért akaratát, ami egyben az isteni lényeg is, nem osztja meg saját maga szeretetének az „elkerülhetetlensége” és a teremtésben való szabadság. Isten esetében a szükségszerűség tökéletes létezéséből adódik, a szabadság pedig abból, hogy ő semmire sem szorul rá éppen tökéletes létezése miatt. Minden cselekedete, amelynek eredménye tőle különbözik, irgalmasságból van. Ebből következik, hogy minden létezés, amivel a teremtésben találkozunk, végső soron esetleges. Tehát Isten kifelé irányuló tettei szabadságának tettei eredményének az esetlegessége felel meg. A világban csak olyan értelemben találkozunk szükségszerűséggel, hogy az értelmes teremtő teremtésében rend van és ez a rend jelenthet valamely értelemben szükségszerűséget, de maga a rend, ennek a milyensége már esetleges.</p>
<p style="text-align: justify;">A lehetséges világokkal kapcsolatban még egy problémát említünk. Hogyan beszélhetünk egyáltalán lehetséges világokról, amikor a teremtés már megtörtént? További „teremtések” már nem történnek, ezért világunkon kívül már nincs lehetséges világ? Ez a probléma abból adódik, hogy Istennek valamilyen időt tulajdonítunk, vele kapcsolatban az „előtte” és „utána” szavakat teremtett világunk viszonyai szerint használjuk. Isten azonban örökkévaló és ez az örökkévalóság a változatlanságot, az időtől való teljes függetlenséget jelöli. A „lehetséges világok” kifejezést tehát nem abban az értelemben használjuk, hogy Isten ilyen világokat az időben teremthetne. Isten nem az időben teremt, de teremtő tettének eredményében, a világban van változás és ezért valamilyen értelemben idő is. Istenben azonban csak egyetlen teremtő tett van (ami azonos a lényegével), de a tett eredményében sokaság és változás van. A „lehetséges világok” kifejezés arra is utal, hogy a mi világunk milyenségét, tulajdonságait, törvényeit tekintve is esetleges és nem szükségszerű.</p>
<p style="text-align: justify;">A lehetséges világok oka az az isteni mindenhatóság, amelyben nincs olyan korlát, amely szerint éppen a mi világunknak kellett volna megteremtődnie. A mi világunk sajátos tulajdonságai, világunk sajátos folyása tehát nem a mindenhatóság korlátaiból, hanem Isten szabad döntéséből származik. Az isteni mindenhatóságnak egyetlen korlátja csak az ellentmondásmentesség. Ennek következtében Isten nem hozhat létre egy másik istent, mert Isten csak egyetlen lehet, tehát világunk és a lehetséges világok teremtmények. Ebből következnek olyan tulajdonságok, amelyek minden lehetséges világban jelen vannak ezek teremtményisége miatt. Ilyen tulajdonság az esetlegesség, amely metafizikailag a lényegből és létezésből való legalapvetőbb összetettségben nyilvánul meg. Ezért minden olyan irányzat, amely a világgal kapcsolatban valamilyen végső szükségszerűséget, például szükségszerű emanációt gondol el, végső soron panteizmushoz vezet.</p>
<p style="text-align: justify;">A lehetséges világok változatossága végtelen lehet. Lehetne olyan világ, amely csak anyag nélküli szellemi  teremtményekből áll, olyan világ, amelyben csak anyagi teremtmények vannak, olyan világ, amelyben a szellemi létezés is csak anyagot megformálva létezik, és még lehetne folytatni. Lehetne világ, amelyben csak a természetes rend van természetfölötti rend, kinyilatkoztatás nélkül. Lehetne olyan világ, amelyben ugyan van természetfölötti rend is, de mégsem történik meg a megtestesülés. Aquinói Szent Tamás nyomán a tomista iskola szerint a lehetséges világok között van olyan is, amely teremtettsége mellet sem rendelkezik időbeli kezdettel. Szent Tamás szerint ugyanis a teremtettségből nem következik az időbeli kezdet. A ténylegesen létező világ, a mi világunk időbeli kezdetét a kinyilatkoztatásból tudjuk.</p>
<p style="text-align: justify;">Említettük már, hogy minden lehetséges világ esetén is érvényesek a metafizika legáltalánosabb megállapításai. Tulajdonképpen abból, hogy a lehetséges világok is Isten teremtésének az eredményei lennének, le lehet vonni olyan következtetéseket, amelyek általános érvényűek és így a mi konkrét világunkra is érvényesek. A teológia több (de nem minden) kijelentése olyan értelemben veendő, hogy ez minden lehetséges világra és így köztük a mi világunkra is vonatkozik. Természetesen nem adhatunk itt most ezekről a kijelentésekről egy kimerítő felsorolást, csak két esetet említünk, amikor a lehetséges világ fogalma teológiai környezetben kerül elő. A 20. század első felében éles vita bontakozott ki a <a href="https://www.matthaios.hu/a-termeszetes-es-termeszetfolotti/">természetes és természetfölötti rend</a> viszonyával kapcsolatban. A mi konkrét világunk üdvrendjében nincs természetes rend természetfölötti rend nélkül. Kérdés azonban, hogy az, hogy a világunkban a kettőt együtt találjuk, felhatalmaz-e minket arra, hogy a két rend közti különbséget tagadjuk vagy gyengítsük. Tehát a mi világunkban való együttesség csak esetlegesség vagy pedig a két rend között olyan szükségszerű a kapcsolat, hogy minden lehetséges világban ezek együtt járnak, azaz a tiszta természet (natura pura) állapota ellentmondásos és így lehetetlen. Ez még a lehetséges világokban sem fordulhatna elő. A <a href="http://w2.vatican.va/content/pius-xii/en/encyclicals/documents/hf_p-xii_enc_12081950_humani-generis.html">Humani generis enciklika</a> elítélően szól erről az álláspontról: „Mások lerombolják a természetfölötti rend ingyenességét, mert szerintük Isten nem képes értelmes létezőket teremteni anélkül, hogy hozzárendelné és meghívná őket a boldogító istenlátásra” (DH 3891). Az enciklika ezen kijelentése nyilván a lehetséges világokról szóló kijelentés.</p>
<p style="text-align: justify;">Egy másik lehetséges világokra vonatkozó kérdéssel <a href="https://www.matthaios.hu/aquinoi-szent-tamas-a-megtestesules-megfelelosegerol-st-iii-q-1/#szakasz3">Aquinói Szent Tamás is foglalkozik</a>. A Summa Theologiae legutojára lefordított részében felveti a kérdést: megtestesült volna-e Isten, ha nem lett volna bűn? A kérdés nyilván egy lehetséges világra vonatkozik, amelyben Ádám nem követte volna el az ősbűnt. A kérdésre adott eltérő válasz a tomista és skotista teológiai iskolák közötti évszázados viták forrása. Szent Tamás válaszában említi, hogy a mi világunkban, a mi üdvrendünkben a Szentírás alapján a bűn és a megtestesülés között kapcsolat van, ezért megfelelőbb azt mondani, hogy a bűn nélkül nem történt volna meg a megtestesülés. Az ősbűn nélküli világ azonban már nem a mi világunk, hanem egy lehetséges világ, jóllehet Szent Tamás kifejezetten nem használja a lehetséges világ fogalmát. A kérdésre adott határozott igenlő válasz azonban tulajdonképpen azt állítaná, hogy a természetfölötti rend és a megtestesülés szükségszerű kapcsolatban vannak egymással, ami nem tűnik igazolható állításnak. Amint az sem igaz, hogy a bűntől való szabadulásnak minden lehetséges világban a megtestesüléssel elkezdődő megváltás által kellene megtörténnie. Azt azonban Szent Tamás megjegyzi (ha nem is használja kifejezetten a lehetséges világ fogalmát), hogy tulajdonképpen lehetséges az a világ, amelyben nem követnek el bűnt, de mégis megtestesül az Ige.</p></div>
    </div>
    
    <div class="article">
        <div class="title">Aquinói Szent Tamás Krisztus keresztségéről (ST III q. 39)</div>
        <div class="categories">fordítások</div>
        <div class="summary">Vízkereszt ünnepe Jézus Krisztus élete három eseményének az ünnepe. Ezek az események a napkeleti bölcsek látogatása, Jézus Krisztus megkeresztelkedése és első csodája a kánai mennyegzőn. Jézus Krisztus keresztségéről a Vízkereszt után külön ünnep is megemlékezik. A régi rítusban ez az &#8230; <a href="https://www.matthaios.hu/aquinoi-szent-tamas-krisztus-keresztsegerol-st-iii-q-39/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Vízkereszt ünnepe Jézus Krisztus élete három eseményének az ünnepe. Ezek az események a napkeleti bölcsek látogatása, Jézus Krisztus megkeresztelkedése és első csodája a kánai mennyegzőn. Jézus Krisztus keresztségéről a Vízkereszt után külön ünnep is megemlékezik. A régi rítusban ez az ünnep Vízkereszt nyolcadának utolsó napja, az új rítus szerint pedig a  Vízkeresztet követő vasárnap. Egyik <a href="https://www.matthaios.hu/aquinoi-szent-tamas-janos-keresztsegerol-st-iii-q-38/">régebbi bejegyzésben</a> található meg a Summa Theologiae János keresztségéről szóló kérdésének a fordítása. Ez a bejegyzés, ennek folytatásaként a Jézus Krisztus keresztségéről szóló kérdés fordítása. Az üdvtörténet eseményei olyan értelemben esetlegesek, hogy ezek megtörténtének a szükségességét szigorú érveléssel levezetni nem lehet. Ennek ellenére mégsem véletlenül történnek ezek az események, ezek mögött a végtelenül bölcs Isten döntései vannak. Ezért ezek az értelem számára sem megközelíthetetlenek, de ennek a megközelítésnek a jellegzetes módja az úgynevezett konveniencia, megfelelőség, illendőség szerinti érvelés, azaz az a fajta érvelés, amely az üdvtörténet egészének, hitünk többi titkainak szempontjából mutatja ki, hogy az esemény és körülményei (például helye, ideje, módja) illeszkednek az üdvtörténet, a hit egészéhez. Az esemény jelentésének feltárásában szerephez juthat a régiek allegorikus értelmezése is. Ilyennel találkozunk például a 6. szakaszban, ahol Szent Tamás a galamb tulajdonságait a Szentlélek hét ajándékára vonatkoztatja.   </em></p>
<p style="text-align: center;">39. KÉRDÉS</p>
<p style="text-align: center;">[Krisztus keresztsége]</p>
<p style="text-align: left;">Most Krisztus keresztségével foglalkozunk. Ezzel kapcsolatban nyolc probléma merül föl:</p>
<ol>
<li style="text-align: left;"><a href="https://www.matthaios.hu/feed/?paged=5#szakasz1">Krisztusnak meg kellett-e keresztelkednie?</a></li>
<li style="text-align: left;"><a href="https://www.matthaios.hu/feed/?paged=5#szakasz2">János keresztségével kellett-e megkeresztelkednie?</a></li>
<li style="text-align: left;"><a href="https://www.matthaios.hu/feed/?paged=5#szakasz3">A keresztség idejéről.</a></li>
<li style="text-align: left;"><a href="https://www.matthaios.hu/feed/?paged=5#szakasz4">A keresztség helyéről.</a></li>
<li style="text-align: left;"><a href="https://www.matthaios.hu/feed/?paged=5#szakasz5">Arról, hogy az egek megnyíltak.</a></li>
<li style="text-align: left;"><a href="https://www.matthaios.hu/feed/?paged=5#szakasz6">A Szentlélek galamb képében való megjelenéséről</a>.</li>
<li style="text-align: left;"><a href="https://www.matthaios.hu/feed/?paged=5#szakasz7">Igazi állat volt-e ez a galamb?</a></li>
<li style="text-align: left;"><a href="https://www.matthaios.hu/feed/?paged=5#szakasz8">Az Atya tanúságtevő szózatáról.</a></li>
</ol>
<p><a name="szakasz1"></a><strong>1. SZAKASZ</strong>  [Krisztusnak meg kellett-e keresztelkednie?]</p>
<p style="text-align: justify;">1.  Úgy látszik, hogy Krisztus esetében nem volt megfelelő, hogy ő megkeresztelkedjen.  A keresztelés ugyanis lemosást jelent. Krisztus esetében azonban nem volt megfelelő a lemosás, mert benne nem volt semmi tisztátalanság. Úgy látszik tehát, hogy nem volt megfelelő, hogy Krisztus megkeresztelkedjen.</p>
<p style="text-align: justify;">2.  Ezenkívül, Krisztust körülmetélték, hogy beteljesedjen a törvény. A keresztség azonban nem tartozik a törvényhez. Tehát nem kellett megkeresztelkednie.</p>
<p style="text-align: justify;">3.  Ezenkívül, bármely nemben az első mozgató maga mozdulatlan ezt a mozgást illetően, amint az ég az első változást okozó, de ő nem változik <a class="footnote" href="https://www.matthaios.hu/feed/?paged=5#note-3871-1" id="return-note-3871-1" title="Az ellenvetés logikája ma nem könnyen érthető. Az egyes nemekben lehet valamilyen olyan, elsődlegesen a nemhez tartozó dolog, amely valamilyen értelemben a mozgató, változtató oka a többi nemhez tatozónak. Szent Tamás sokat emlegetett példája erre a tűz, amely első a meleg dolgok nemében. A tűz az okozója annak, hogy valami felmelegszik. Most azonban Szent Tamás a korabeli kozmológiából veszi a példát: a legfelsőbb ég természete szerint olyan tökéletességben teremtetett meg, hogy ő már nem szorul változásra, de szerepe van az ég alatti világ változásaiban. Arra nézve, hogy ezeknek a változásoknak a maga nemében az első elve legyen, teremtésénél fogva aktualitásban van. (Az angyalok is teremtésüknél fogva aktualitásban vannak természetes képességeik szempontjából.) Ez az aktualitás azonban nem sajátja, ezt a teremtésben kapja. Ez tehát befogadott és feltételezi a befogadó képességet."><sup>1</sup></a>. De Krisztus az elsődleges keresztelő eszerint (Jn 1, 33): <em>aki fölött látod, hogy a Szentlélek leszáll rá és rajta marad, az, aki keresztel. </em>Tehát nem volt illő, hogy Krisztus megkeresztelkedjen.</p>
<p style="text-align: justify;"><strong>Ezzel szemben áll</strong>, amit Máté evangéliuma mond, <em>Jézus Galileából a Jordánhoz ment Jánoshoz, hogy ez őt megkeresztelje.</em></p>
<p style="text-align: justify;"><strong>Válaszul </strong>azt kell mondanunk, hogy megfelelő volt, hogy Krisztus megkeresztelkedjen. Először, mert amint Ambrus mondja Lukács evangéliumával kapcsolatban, <em>az Úr megkeresztelkedett, nem saját maga megtisztulását, hanem a víz megtisztítását akarva, hogy ez Krisztus bűnt nem ismerő teste által megtisztulva erőt nyerjen a keresztségre</em> és <em>megszenteltként adasson át a később keresztelendőknek</em>, amint Aranyszájú János mondja (Hom. ív in Matth.).</p>
<p style="text-align: justify;">Másodszor, amint Aranyszájú János mondja Máté evangéliumát magyarázva (Hom. ív in Matth.): <em>jóllehet Krisztus nem volt bűnös, de a bűnös természetet és a bűn testének hasonlóságát magára vette. Ezért, bár saját maga számára a keresztség nem volt szükséges, másokban azonban a testi természet miatt szükség volt erre. </em>És amint Nazianzi Gergely mondja (Orat. xxxix), <em>megkeresztelkedett Krisztus, hogy a régi Ádámot teljesen a vízbe merítse. </em></p>
<p style="text-align: justify;">Harmadszor, amint Ágoston mondja Vízkereszt ünnepéről szóló beszédében (cxxxvi), <em>azt akarta tenni, aminek a megtételét mindenkinek megparancsolta. </em>Erre ő maga utal (Mt 3, 15): <em>így illik teljesítenünk minden igazságosságot. </em>Ahogyan ezt Ambrus is mondja Lukács evangéliumát magyarázva, <em>az az igazságosság, hogy amit másoktól elvársz, azt először magad kezdd el, példát adva másoknak </em>(Lk 3, 21).</p>
<p style="text-align: justify;">Az 1. ellenvetésre azt kell mondanunk, hogy Krisztus nem azért keresztelkedett meg, hogy megtisztuljon, hanem, hogy megtisztítson, amint mondtuk.</p>
<p style="text-align: justify;">A 2. ellenvetésre azt kell mondanunk, hogy nemcsak az volt illő, hogy Krisztus beteljesítse a régi törvényben lévő dolgokat, hanem az is, hogy elkezdje az új törvényhez tartozókat. Ezért nemcsak azt akarta, hogy körülmetéljék, hanem meg is akart keresztelkedni.</p>
<p style="text-align: justify;">A 3. ellenvetésre azt kell mondanunk, hogy Krisztus mindenekelőtt lelkileg keresztel, és ő nem így vált megkereszteltté, hanem csak a vízben.</p>
<p style="text-align: justify;"><a name="szakasz2"></a><strong>2. SZAKASZ </strong> [János keresztségével kellett-e megkeresztelkednie?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, nem volt illő, hogy János keresztelje meg Krisztust. János keresztsége ugyanis a bűnbánat keresztsége volt. De a bűnbánathoz Krisztusnak semmi köze nem volt, mert nem volt bűne. Úgy látszik tehát, hogy nem volt illő, hogy Krisztust János keresztelje meg.</p>
<p style="text-align: justify;">2.  Ezenkívül, amint Aranyszájú János mondja (Hom. de Bapt. Christi), <em>János keresztsége középúton volt a zsidók és Krisztus keresztsége között. A közép „ízében”benne van azoknak a szélen lévőknek a természete, amelyeknek a közepéről van szó</em>. Minthogy tehát Krisztus nem keresztelkedett meg sem a zsidók, sem saját keresztségével, hasonló módon nem kellett János keresztségével sem megkeresztelkednie.</p>
<p style="text-align: justify;">3. Ezenkívül, mindent, ami az emberi természetben a legjobb, tulajdonítanunk kell Krisztusnak. De János keresztsége nem foglalta el a legjobb helyet a keresztségek között. Tehát nem volt illő, hogy Krisztus János keresztségével keresztelkedjen meg.</p>
<p style="text-align: justify;"><strong>Ezzel szemben áll</strong>, amit Máté evangéliuma mond, <em>Jézus a Jordánhoz ment Jánoshoz, hogy ez őt megkeresztelje.</em></p>
<p style="text-align: justify;"><strong>Válaszul </strong> azt kell mondanunk, amit Ágoston mond János evangéliumával kapcsolatban (Super Joan. Tract. xiii), <em>megkeresztelkedése után Krisztus nem azzal a keresztséggel keresztelt, amellyel megkeresztelkedett. </em>Minthogy ő saját keresztségével keresztelt, nem a saját, hanem János keresztségével volt megkeresztelve. Ez először is megfelelő volt János keresztségének természete miatt, János ugyanis nem a lélekben, hanem csak a vízben keresztelt. Krisztus azonban nem szorult a lélekben való keresztségre, mert fogantatásának kezdetétől fogva telve volt Szentlélekkel, amint ez az előzőekből nyilvánvaló. Ez Aranyszájú János érve. Másodszor, amint Béda mondja, Krisztus azért keresztelkedett meg János keresztségével, hogy ezzel ezt jóváhagyja. Harmadszor, amint Nazianzi Gergely mondja (Orat. xxxix), <em>azért járult Jézus János keresztségéhez, hogy megszentelje a keresztséget</em>.</p>
<p style="text-align: justify;">Az 1. ellenvetésre azt kell mondanunk, hogy a fentiek szerint Krisztus azért akart megkeresztelkedni, hogy saját példája által bennünket a keresztségre buzdítson. Hogy hatékonyabb legyen példája, megkeresztelkedett azon keresztséggel, amelyre nem volt szüksége, hogy az emberek azon keresztséghez járuljanak, amelyre szükségük van. Ezért mondja Ambrus Lukács evangéliumával kapcsolatban, hogy <em>senki se kerülje el a kegyelem fürdőjét, ha Krisztus nem kerülte el a bűnbánat fürdőjét.</em></p>
<p style="text-align: justify;">A 2. ellenvetésre azt kell mondanunk, hogy a zsidók törvényben előírt keresztsége csak előkép volt, János keresztsége azonban már valamilyen értelemben<em> </em>valóságos, amennyiben az embereket a bűntől való tartózkodáshoz vezette. Krisztus keresztségének hatása azonban a bűntől való megtisztulás és a kegyelem közlése. Neki azonban nem volt szüksége sem a bűnök elengedésére, bűn ugyanis nem volt benne, sem a kegyelem közlésére, mert telve volt kegyelemmel. Hasonlóan, minthogy ő maga az igazság, nem illet hozzá az, ami csak az előképre terjed ki. Ezért volt inkább illő, hogy János keresztségével keresztelkedjen meg, amely a középutat jelenti a két szélsőség között.</p>
<p style="text-align: justify;">A 3. ellenvetésre azt kell mondanunk, hogy a keresztség valamilyen módon lelki gyógyszer. Minél inkább tökéletes azonban valaki, annál kevésbé szorul rá a gyógyszerre. Minthogy Krisztus a legteljesebb mértékben tökéletes volt, nem szorult rá arra, hogy a legtökéletesebb keresztséggel keresztelkedjen meg, hasonlóan az egészséges emberhez, aki nem szorul rá a hatékony gyógyszerre.</p>
<p style="text-align: justify;"><a name="szakasz3"></a><strong>3. SZAKASZ</strong> [A megfelelő időben keresztelkedett-e meg Krisztus?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1  Úgy látszik, hogy Krisztust nem a megfelelő időben keresztelték meg. Krisztus ugyanis azért keresztelkedett meg, hogy példájával másokat rávegyen a keresztségre. De a keresztényeket dicséretes módon nem csak harmincéves koruk előtt, de már csecsemő korukban is megkeresztelik. Úgy látszik tehát, hogy Krisztust nem a megfelelő időben keresztelték meg.</p>
<p style="text-align: justify;">2.  Ezenkívül, nem olvassuk azt, hogy Krisztus keresztsége előtt tanított vagy csodát tett volna. De előnyösebb lett volna a világnak, ha hosszabb időn keresztül tanított volna, húszéves korától kezdve vagy még korábban. Úgy tűnik tehát, hogy megfelelőbb lett volna, ha Krisztus, aki az emberek hasznára jött el, harmincéves kora előtt megkeresztelkedett volna.</p>
<p style="text-align: justify;">3.  Ezenkívül, úgy illene, hogy Krisztusban az Isten által belé öntött bölcsesség a legnagyobb mértékben mutatkozzék meg. A bölcsesség azonban Dánielben már gyermekkorában megnyilvánult Dániel jövendölése szerint (Dan 13, 45): <em>az Úr fölkeltette egy fiatalember szent lelkét, akinek a neve Dániel volt. </em>Tehát Krisztusnak sokkal inkább gyermekkorában kellett volna megkeresztelkednie és tanítania.</p>
<p style="text-align: justify;">4.  Ezenkívül, János keresztsége Krisztus keresztségéhez mint célhoz van rendelve. De <em>a cél előbb van a szándékban, és utolsó a végrehajtásban</em>. Tehát Jánosnak Krisztust vagy elsőként vagy utolsóként kellett volna megkeresztelnie.</p>
<p style="text-align: justify;"><strong>Ezzel szemben áll</strong>, amit Lukács evangéliuma mond (Lk 3, 21): <em>történt pedig, hogy amikor már az egész nép megkeresztelkedett, Jézus is megkeresztelkedett, </em>majd pedig alább azt mondja, hogy  <em>Jézus&#8230; mintegy harminc esztendős volt</em>.</p>
<p style="text-align: justify;"><strong>Válaszul </strong>azt kell mondanunk, hogy megfelelő volt, hogy Krisztus harmincéves korában keresztelkedett meg. Először, mert Krisztus keresztelésétől kezdve tanított és mondott beszédeket. Ehhez azonban a teljes életkor kívántatik meg és a harmincéves kor ilyen. Ezért olvashatjuk a Teremtés könyvében (Ter 41, 46), hogy József harmincéves volt, amikor Egyiptom kormányzását elkezdte. Hasonlóképpen olvashatjuk Dávidról Sámuel második könyvében (2Sám 5, 4), <em>harmincéves korábban kezdett el uralkodni</em>. Ezekiel ugyancsak harmincéves volt, amikor megkezdte prófétai működését, amint ez Ezekiel könyvében van (Ez 1,1).</p>
<p style="text-align: justify;">Másodszor, mert amint Aranyszájú János mondja Máté evangéliumával kapcsolatban (hom. x in Matth.), <em>a törvény megszűnésének kezdete Krisztus keresztségét követően következett be. Azért keresztelkedett meg Krisztus harmincéves korában, amely korban már minden bűnt magára vehetett, hogy így téve eleget a törvénynek, róla senki se mondhassa, hogy azért oldotta fel a törvényt, mert ő ezt beteljesíteni nem tudta. </em></p>
<p style="text-align: justify;">Harmadszor, azáltal, hogy a teljes korban keresztelkedett meg, megérteti velünk, hogy a keresztségben a teljes ember születik, amint az Efezusiaknak írt levél mondja (Ef 4, 13): <em>amíg mindnyájan eljutunk a hitnek és Isten Fia megismerésének egységére, és azzá a tökéletes emberré leszünk, aki megvalósította Krisztus teljességét. </em>Úgy látszik egyébként, hogy a harmincas szám tulajdonsága is erre utal. Úgy jutunk el ugyanis a harmincas számhoz, hogy a hármat megszorozzuk tízzel. A hármas számon érthetjük a Szentháromságban való hitet, a tízes számon pedig a törvény parancsainak a beteljesítését, a keresztény élet tökéletessége pedig ezen a kettőn áll.</p>
<p style="text-align: justify;">Az 1. ellenvetésre azt kell mondanunk, amit Nazianzi Gergely mond (Orat. xl). Szerinte Krisztus nem azért keresztelkedett meg, <em>mintha valamilyen tisztulásra szorult volna, vagy őt veszély fenyegette volna a keresztség elhalasztása miatt. Más esetében azonban nem kicsi a veszély, hogy ha eltávozik ebből az életből, ez úgy történik, hogy nem öltözött a romolhatatlanságba</em>, tudniillik a kegyelembe. És ugyan jó a keresztség után a tisztaság megőrzése, mégis inkább jobb, amint Nazianzi Gergely mondja, <em>közben kissé beszennyeződni, mintsem teljesen kegyelem nélkül maradni</em>.</p>
<p style="text-align: justify;">A 2. ellenvetésre azt kell mondanunk, hogy az a haszon, amelyet Krisztus hozott az embereknek, mindenekelőtt a hit és az alázatosság által valósul meg. Ezekre viszont egyaránt érvényes, hogy Krisztusnak nem gyermek vagy serdülő korában, hanem a tökéletes korban kellet elkezdenie a tanítást. A hit esetében, Krisztus valódi embersége megmutatkozik az által, hogy ő az idő haladtával a testi fejlődésben növekedett. Nehogy azonban valaki ezt a fejlődést csak látszatnak tekintse, nem akarta bölcsességét és erejét a test teljes kifejlődése előtt kinyilvánítani. Az alázatosságot illetően pedig, hogy nehogy valaki a tökéletes kor elérése előtt elbizakodva magára vegye az elöljáróságot vagy a tanítás hivatalát.</p>
<p style="text-align: justify;">A 3. ellenvetésre azt kell mondanunk, hogy Krisztus példaként áll minden ember előtt. Ezért szükséges volt, hogy benne az mutatkozzon meg, ami az általános törvény szerint mindenkire vonatkozik, azaz hogy a teljes kor elérése után tanítson. Amint Nazianzi Gergely mondja (Orat. xxxix), <em>nem az a törvény az Egyházban, ami ritkán megtörténik, amint egy fecske sem csinál nyarat</em>. Egyeseknek különleges rendelkezés alapján, az isteni bölcsesség szerint meg volt engedve, hogy az általános törvényen kívül, a teljes kor elérése előtt elöljárók legyenek vagy tanítsanak, mint Salamon, Dániel és Jeremiás esetében.</p>
<p style="text-align: justify;">A 4. ellenvetésre azt kell mondanunk, Krisztusnak János által nem kellett sem elsőnek, sem utolsónak a keresztségben részesülni. Mert amint Aranyszájú János mondja Máté evangéliumával kapcsolatban (Hom. iv in Math.), <em>Krisztus azért keresztelkedett meg, hogy megerősítse János tanítását és keresztségét és hogy róla János tanúságot tegyen. </em>János tanúsága azonban nem lett volna hiteles, ha nem keresztelt volna meg sokakat. Ezért nem kellett Krisztusnak János által elsőként megkeresztelkednie. Hasonlóan utolsóként sem. Mert, amint Aranyszájú János hozzáteszi: <em>amint a Nap fénye nem várja be a hajnalcsillag lenyugvását, hanem ezt megelőzően felkel és fényével elhomályosítja annak ragyogását, úgy Krisztus sem várta meg, hogy János befejezze pályafutását, hanem még János tanítása és keresztelése alatt megjelent.</em></p>
<p style="text-align: justify;"><a name="szakasz4"></a><strong>4. SZAKASZ  </strong>[Krisztusnak a Jordánban kellett-e megkeresztelkednie?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1.  Úgy látszik, hogy Krisztusnak nem a Jordánban kellett megkeresztelkednie. Szükséges ugyanis, hogy az igazság megfeleljen előképének. A keresztség előképe azonban a Vörös tengeren való átmenetel volt, ahol az egyiptomiak elmerültek, amint a bűnök törlődnek a keresztségben. Úgy látszik tehát, hogy Krisztusnak inkább a tengerben, mint a Jordán folyóban kellett volna megkeresztelkednie.</p>
<p style="text-align: justify;">2.  Ezenkívül a Jordánnal kapcsolatban inkább a lefelé folyásról beszélnek. A keresztség által azonban valaki inkább feljebb, mint lentebb jut, amint Máté evangéliuma mondja (Mt 3, 16), hogy <em>megkeresztelkedve Jézus azonnal feljött a vízből</em>. Úgy látszik tehát, hogy nem volt megfelelő, hogy Krisztus a Jordánban keresztelkedett meg.</p>
<p style="text-align: justify;">3.  Ezenkívül, amint Józsue könyvének negyedik fejezetében olvassuk és amint a zsoltár (Zsolt 111, 3, 5) mondja, amikor Izrael fiai átkeltek a Jordánon, ez visszafelé folyt. Akik azonban megkeresztelkednek nem visszafelé, hanem előre haladnak.  Nem volt tehát megfelelő, hogy Krisztus a Jordánban keresztelkedjék meg.</p>
<p style="text-align: justify;"><strong>Ezzel szemben áll</strong>, amit Márk evangéliuma (Mk 1, 9) mond: <em>János megkeresztelte Jézust a Jordánban.</em></p>
<p style="text-align: justify;"><strong>Válaszul</strong> azt kell mondanunk, hogy a Jordán folyón keresztül léptek be Izrael fiai az ígéret földjére. Minden egyéb keresztséggel szemben azonban Krisztus keresztségének az a sajátossága, hogy ez Isten országába vezet, amint erről János evangéliumában (Jn 3, 5) szó van: <em>ha valaki nem születik vízből és Szentlélekből, nem mehet be Isten országába</em>. Isten országát azonban az ígéret földje előre jelzi. Ide tartozik az is, hogy Illés, aki tüzes szekéren ragadtatott az égbe, elválasztotta a Jordán vizét, amint a Királyok második könyvének második fejezetében le van írva. Ugyanis akik a keresztség vízén átmennek, azoknak a Szentlélek tüze által út nyílik az égbe. Ezért megfelelő volt, hogy Jézus a Jordánban keresztelkedjen meg.</p>
<p style="text-align: justify;">Az 1. ellenvetésre azt kell mondanunk, a Vörös tengeren való átmenetel előképe a keresztségnek, amennyiben ez a bűnöket eltörli. A Jordánon való átmenetel azonban a mennyek országa ajtajának megnyílását jelzi előre, amely a keresztségnek elsődlegesebb, csak Krisztus által megvalósuló hatása. Ezért megfelelőbb volt, hogy Krisztus a Jordánban keresztelkedjen meg.</p>
<p style="text-align: justify;">A 2. ellenvetésre azt kell mondanunk, hogy a felemelkedés a keresztségben a kegyelemben való előrehaladásban történik, ami az alázatosság leereszkedését kívánja meg Jakab levele (Jak 4, 6) szerint: <em>az alázatosaknak azonban kegyelmet ad. </em>Erre a leereszkedésre kell vonatkoztatni a Jordán nevét.</p>
<p style="text-align: justify;">A 3. ellenvetésre azt kell mondanunk, amit Ágoston mond Vízkereszt ünnepéről szóló beszédében (x): <em>amint azelőtt a Jordán vize megfordult, úgy Krisztus megkeresztelkedésével a bűnök áradata megfordult. </em>Vagy pedig ez arról is szó lehet, hogy a víz lefelé futásával szemben az áldások folyama felfelé folyik.</p>
<p style="text-align: justify;"><a name="szakasz5"></a><strong>5. SZAKASZ  </strong>[Krisztus megkeresztelkedésekkor meg kellet-e nyílnia az égnek?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1.  Úgy látszik, hogy Krisztus megkeresztelkedésekkor nem kellett az égnek megnyílnia. Az számára kell ugyanis az egeknek megnyílniuk, akinek szükséges az, hogy bemenjen az égbe, mintegy az égen kívül létezőként. Krisztus azonban mindig az égben volt János evangéliuma (Jn 3, 13) szerint: <em>az Emberfia, aki mennyből jött le. </em>Úgy látszik tehát, hogy számára nem kellett az egeknek megnyílnia.</p>
<p style="text-align: justify;">2.  Ezenkívül, az egek megnyílását vagy testi vagy lelki értelemben értjük. De ezt nem érthetjük testi értelemben, mert az égi testek nem szenvedhetnek változást és ezek nem szakadhatnak részekre, amint ezt Jób könyve (Jób 37, 18) mondja: <em>talán te feszíted ki az egeket,</em> <em>amelyek szilárdak, mintha ércből lennének öntve? </em>Hasonlóan, nem érthető ez lelki értelemben sem, mert Isten fiainak szeme előtt az ég korábban sem volt bezárva. Tehát nem megfelelően mondják azt, hogy Krisztus megkeresztelkedésekor megnyíltak az egek.</p>
<p style="text-align: justify;">3. Ezenkívül, a hívők számára az ég Krisztus szenvedése által nyílt meg, amint a Zsidókhoz írt levél (Zsid 10, 19) mondja, hogy <em>abban bízunk, hogy Krisztus vére által belépünk a szentélybe. </em>Így tehát még azok sem léphettek be a égbe, akik megkeresztelkedtek Krisztus keresztségével és szenvedése előtt meghaltak. Ezért inkább Krisztus szenvedésekor kellett az egeknek megnyílnia, mint keresztelkedésekor.</p>
<p style="text-align: justify;"><strong>Ezzel szemben áll </strong> az, amit Lukács evangéliuma (Lk 3, 21) mond: <em>amikor Jézus megkeresztelkedett és imádkozott, megnyílt az ég.</em></p>
<p style="text-align: justify;"><strong>Válaszul azt kell mondanunk, </strong>amint erről már szó volt, Krisztus azért akart megkeresztelkedni, hogy keresztségével megszentelje azt a keresztséget, amellyel mi megkeresztelkedünk. Ezért Jézus megkeresztelkedése által azoknak a dolgoknak kell megjelenítődniük, amelyek a mi keresztségünk hatásához tartoznak. Ezzel kapcsolatban három dolgok kell megfontolnunk. Ezek közül pedig az első az, hogy az a fő erő, amelytől a keresztség hatását kapja, égi erő. Ezért Krisztus megkeresztelkedésekor megnyílt az ég, mutatva, hogy a továbbiakban a keresztséget égi erő szenteli meg. Másodszor, a keresztség hatásához hozzájárul az Egyház hite és annak hite, aki megkeresztelkedik. Ezért a megkereszteltek megvallják hitüket és a keresztséget a hit szentségének mondják. A hit által azonban azokat az égi dolgokat látjuk, amelyek meghaladják az emberi érzékelést és értelmet. Erre utalva nyíltak meg az egek Krisztus megkeresztelkedésekor. Harmadszor, mivel Krisztus keresztsége által különleges módon megnyílik számunkra a mennyország, amely az első ember számára a bűn által bezárult. Ezért Krisztus megkeresztelkedésekor megnyíltak az egek, hogy megmutassák: a megkereszteltek számára nyitva az út az égbe.</p>
<p style="text-align: justify;">Az ember számára azonban, hogy az égbe jusson, a keresztség után szükséges az állandó imádság. Jóllehet, a keresztség által a bűnök el vannak engedve, megmarad azonban a bűn lángra lobbanásának belülről támadó hajlama <a class="footnote" href="https://www.matthaios.hu/feed/?paged=5#note-3871-2" id="return-note-3871-2" title="A latin szöveg kifejezése fomes peccati. A fomes a száraz tapló, amely a régiek tűzgyújtásánál a szikra nyomán izzani kezdett."><sup>2</sup></a>, és a világ és a gonosz szellemek külső támadása. Ezért említi Lukács evangéliuma (Lk 3, 21) hangsúlyozottan, hogy <em>amikor Jézus megkeresztelkedett és imádkozott, akkor nyílt meg az ég, </em>mert a hívek számára a keresztség után szükséges az imádság. Vagy, ezt úgyis fel lehet fogni, hogy a hívők számára az ég megnyílása a keresztség által Krisztus imádságának erejében történik. Ezért mondja kifejezetten Máté evangéliuma (Mt 3, 16), hogy <em>az ég neki nyílt meg, </em>azaz, <em>mindenkinek miatta, </em>mint amikor a császár valakinek, aki más számára kér valamit, azt válaszolja, hogy íme a kegyet nem neki, hanem neked adom meg, azaz miattad neki, ahogyan ezt Aranyszájú János mondja Máté evangéliumát magyarázva (Hom. iv in Matth.).</p>
<p style="text-align: justify;">Az 1. ellenvetésre azt kell mondanunk, amit Aranyszájú János mond Máté evangéliumát magyarázva (Hom. iv. in Matth.): <em>amint Krisztus embersége szerint keresztelkedett meg, jóllehet számára ez nem volt szükséges, az ég is embersége szerint nyílt meg neki, isteni természete szerint mindig az égben volt.</em></p>
<p style="text-align: justify;">A 2. ellenvetésre azt kell mondanunk, amit Jeromos mond Máté evangéliumát magyarázva, <em>az ég Krisztusnak nem az elemek szátválása nyomán, hanem lelki szemei számára nyílt meg, amint Ezekiel könyvének elején beszél az ég megnyílásáról. </em>Ezt igazolja Aranyszájú János is Máté evangéliumát magyarázva (Hom. iv in Matth.): <em>ha maga a teremtmény, tudniillik az ég fel lett volna törve, nem mondta volna, hogy az ég megnyílt neki, mert ami anyagilag megnyílik, mindenkinek nyitva van. </em>Ezért mondja Márk evangéliuma (Mk 1, 10) is kifejezetten, hogy <em>amint feljött a vízből, látta, hogy megnyílnak az egek, </em>mintegy az ég megnyílását Krisztus látására vonatkoztatva. Egyesek ezt a testi látásra vonatkoztatják, azt mondva, hogy a megkeresztelt Krisztus körül olyan fényesség ragyogott a keresztségben, hogy az egek megnyílni látszottak. De ezt a képzetekre vonatkozó látásként is lehet értelmezni, olyan módon, ahogyan Ezekiel látta az egeket megnyílni. Az isteni erő és szellemi akarat hatására Krisztus képzeteiben olyan látomás alakult ki, amely jelezte, hogy az emberek számára megnyílt az út az égbe. Az az értelmezés is lehetséges, amely szerint értelmi látásról van szó, amelyben Krisztus látta, hogy, miután megszentelte a keresztséget, megnyílt az ég az embereknek, ezt azonban azelőtt látta, hogy ez beteljesedett volna.</p>
<p style="text-align: justify;">A 3. ellenvetésre azt kell mondanunk, hogy az ég az emberek számára Krisztus szenvedése, mint az egek megnyitásának egyetemes oka által nyílik meg. Szükséges azonban, hogy ezt az okot az egyénekre alkalmazzuk, hogy ők az égbe jussanak. Ez pedig a keresztség által történik a Rómaiaknak írt levél (Rom 6, 3) szerint: <em>mindnyájan, akik megkeresztelkedtünk Krisztus Jézusra, az ő halálára keresztelkedtünk meg</em>. Ezért van az ég megnyitása inkább a keresztséggel kapcsolatban említve, mint a szenvedéssel kapcsolatban. Vagy, amint ezt Aranyszájú János mondja Máté evangéliumát magyarázva (Hom. iv in Matth.): <em>Krisztus kere</em><em>sztségével az egek annyiban nyíltak meg, amennyiben később a kereszten legyőzte a zsarnokot, mivel többé már nem volt szükség a menny kapuira, hogy ezek elzárjanak. Nem azt mondják az angyalok, hogy nyíljanak meg kapuk, hanem azt, hogy távolítsák el a kapukat. </em>Ezzel Aranyszájú János arra utal, hogy azok az akadályok, amelyek előzőleg a meghaltak lelkeit abban akadályozták, hogy beléphessenek a mennybe, Krisztus szenvedése által tökéletesen elhárulnak. De az út Krisztus keresztsége által válik nyitottá, mintegy feltárul az az út, amelyen keresztül majd az emberek belépnek a mennybe.</p>
<p style="text-align: justify;"><a name="szakasz6"></a><strong>6. SZAKASZ</strong>  [Megfelelő-e azt mondani, hogy a Szentlélek galamb képében leszállt Krisztusra?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1.  Úgy látszik, hogy nem megfelelő azt mondani, hogy a Szentlélek galamb képében leszállt a megkeresztelkedett Krisztusra. A Szentlélek ugyanis a kegyelem által lakik az emberben. De az ember Krisztusban fogantatásától kezdve a kegyelem teljessége lakozott, mivel ő az Atya Egyszülötte volt, amint ez kitűnik az előzőekben mondottakból. Tehát nem kellett, hogy a Szentlélek hozzá küldessen a keresztségben.</p>
<p style="text-align: justify;">2.  Ezenkívül, Krisztusról azt mondjuk, hogy a világba a megtestesülés titka által szállt le, <em>amikor kiüresítette magát és a szolga alakját vette föl</em>. De a Szentlélek nem testesült meg. Ezért nem megfelelő azt mondani, hogy a Szentlélek leszállt rá.</p>
<p style="text-align: justify;">3.  Ezenkívül, Krisztus keresztségében, mint példában annak kell megmutatkoznia, ami a mi keresztségünkben történik. De a mi keresztségünkben nem történik meg a Szentlélek valamely látható küldése. Tehát Krisztus keresztségében sem kellett a Szentlélek látható küldésének megtörténnie.</p>
<p style="text-align: justify;">4. Ezenkívül, a Szentlélek Krisztustól árad át másokra, amint Szent János evangéliuma (Jn 1, 16) mondja: <em>mi mindnyájan az ő teljességéből kaptunk. </em>Az apostolokra azonban  a Szentlélek nem galamb, hanem a tűz képében szált le. Tehát Krisztusra sem galamb, hanem tűz képében kellett volna leszállnia.</p>
<p style="text-align: justify;"><strong>Ezzel szemben áll</strong> az, amit Lukács evangéliuma (Lk 3, 22) mond, hogy<em> mint egy galamb, testi alakban leszállt rá a Szentlélek.</em></p>
<p style="text-align: justify;"><strong>Válaszul </strong> azt kell mondanunk, amit Aranyszájú János mond (Hom. iv in Matth.), hogy ami Krisztussal kapcsolatban keresztségében történt, <em>az a minden később keresztelendőben megvalósuló misztériumra tartozik.</em> Mindazok azonban, akik Krisztus keresztségével megkeresztelkednek, a Szentlelket kapják meg Máté evangéliumának szavai (Mt 3, 11) szerint: <em>ő benneteket a Szentlélekben fog megkeresztelni</em>, hacsak nem színlelt módon járulnak a keresztséghez. Ezért megfelelő volt, hogy a megkeresztelt Úrra leszálljon a Szentlélek.<em> </em></p>
<p style="text-align: justify;">Az 1. ellenvetésre azt kell mondanunk, amit Ágoston mond a Szentháromságról szóló művében (De Trin. 15): <em>a legabszurdabb dolog azt mondani, hogy Krisztus, amikor már harmincéves volt, megkapta a Szentlelket. Ezzel ellentétben ő mint bűn nélküli és így nem a Szentlélek nélkül járult a keresztséghez.</em><em> Ha tehát Jánosnál az van megírva, hogy ő az anyja méhétől megtelik Szentlélekkel, mit mondjunk az ember Krisztusról, aki testének a fogantatása sem testi, hanem lelki fogantatás volt? Most tehát, azaz a keresztségben, saját testét, azaz az Egyházat méltóztatott előre megjeleníteni, amelyben a megkereszteltek kiemelt módon megkapják a Szentlelket.</em></p>
<p style="text-align: justify;">A 2. ellenvetésre azt kell mondanunk, amit Ágoston ír a Szentháromságról szóló művében (De Trin. ii). A Szentlélekről nem azért mondjuk, hogy leszállt Krisztus fölé testi képben, a galamb képében, mert magának a Szentléleknek a lényege volt látható, ez ugyanis láthatatlan. Arról sincs szó, hogy az a látható teremtmény fölvétetne az isteni személy egységébe, vagy, hogy a Szentlélek galamb lenne, amint az egység miatt mondjuk, hogy az Isten Fia ember. Még azon a módon sem vált a Szentlélek láthatóvá a galamb képében, ahogyan János látta a megölt bárányt a Jelenésekben (amint ez a Jelenések könyvének 5. fejezetében áll). <em>Ez a látomás ugyanis a lélekben történt a testek lelki képei által, de azt senki soha nem vonta kétségbe, hogy a galamb szemmel látható volt. </em>Úgy sem vált a Szentlélek a galamb képében láthatóvá, ahogyan az Első korintusiaknak írt levél mondja (1Kor 10, 4): <em>a szikla pedig Krisztus volt.</em> <em>Ez</em> <em>ugyanis már ott volt a teremtésben és a cselekvés módja szerint nevezik Krisztusnak, akire a szikla vonatkozik</em>. <em>A galamb azonban csak erre a célra, hirtelen nyer létet és később eltűnik, amint a láng a csipkebokorban megjelent Mózesnek.</em></p>
<p style="text-align: justify;">Nem a galambbal való egység értelmében mondjuk tehát, hogy a Szentlélek leszállt Krisztusra, hanem vagy abban az értelemben, hogy a galamb a Szentlelket jelzi, aki Krisztusra leszállva jött, vagy pedig abban az értelemben, hogy a lelki kegyelem Istentől valamilyen leszállás módja szerint árad a teremtménybe, amint Jakab levele (Jak 1, 17) mondja: m<em>inden jó adomány és minden tökéletes ajándék felülről van, leszálván a fényességek Atyjától.</em></p>
<p style="text-align: justify;">A 3. ellenvetésre azt kell mondanunk, amit Aranyszájú János mond Máté evangéliumát magyarázva (Hom. xii in Matth.): <em>kezdetben a lelki dolgok mindig érzéki látomások által jelennek meg, azok miatt, akik a test nélküli természetek megértésére képtelenek, hogy, ha majd később a látomások megszűnnek, hitet nyerjenek abból, ami egyszer megtörtént. </em>Ezért Krisztus keresztségével kapcsolatban a Szentlélek testi képben, láthatóan leszállt, hogy később higgyék, hogy minden megkereszteltre láthatatlanul leszáll.</p>
<p style="text-align: justify;">A 4. ellenvetésre azt kell mondanunk, hogy a Szentlélek galamb képében jelent meg Krisztus fölött és ennek négyféle magyarázata van:</p>
<ol style="text-align: justify;">
<li>A megkeresztelt szükséges felkészültsége miatt, hogy ez ne színlelve járuljon a keresztséghez, amint a Bölcsesség könyve mondja (Bölcs 1, 5): <em>a fegyelem Szent Lelke menekül a hamisságtól. </em>A galamb ugyanis egyszerű állat, ravaszság és csalás nélkül, amint Máté evangéliuma mondja (Mt 10, 16): <em>legyetek egyszerűek, mint a galambok.</em></li>
<li>A Szentlélek hét ajándékára való utalás miatt, a galamb tulajdonságai ugyanis ezeket jelzik. A galamb a vízek mellett lakik, hogy látva a sólymot, lemerüljön és megmeneküljön. Ez az első ajándékra, a bölcsességre vonatkozik, amely szerint a szentek a Szentírás folyóvíze mellett laknak, hogy a gonosz szellemek támadásától megmeneküljenek. Azután, a galamb a jobb magokat válogatja ki. Ez a tudomány ajándékára vonatkozik, amely által a szentek az egészséges tanítást választják, amely táplálja őket. Azután, a galamb más madarak fiókáit is táplálja. Ez a jótanács ajándékára vonatkozik, amellyel a szentek azokat az embereket, akik „fiókákká”, azaz a Sátán követőivé váltak, tanításukkal és példájukkal táplálják. Azután, a galamb nem marcangol a csőrével. Ez az értelem ajándékára vonatkozik, amelynek birtokában a szentek nem torzítják el ezt eretnekek módjára „marcangolva”. Azután, a galambnak nincs epéje. Ez a jámborság ajándékára vonatkozik, amelynek birtokában a szentekben nincs meg az értelmetlen harag. Azután, a galamb a szikla hasadékában rak fészket. Ez az erősség ajándékára vonatkozik, amellyel a szentek az erős sziklába, Krisztus sebeibe helyezik „fészküket”, azaz menedéküket és reményüket. Azután, a galamb bánatosan énekel. Ez a félelem ajándékára vonatkozik, amely által a szentek „gyönyörűségüket lelik” a bűnök feletti bánatban.</li>
<li>A Szentlélek a keresztség sajátos hatása, a bűnök megbocsátása és az Istennel való kiengesztelődés miatt jelent meg galamb képében. A galamb ugyanis szelíd állat. Ezért, amint Aranyszájú János mondja Máté evangéliumát magyarázva (Hom. xii in Matth.): <em>a vízözönben az olajfa ágát hordozva és a földkerekség egyetemes békéjét hirdetve ez az állat jelent meg, és most, a keresztségben is a galamb jelenik meg, megmutatva nekünk a szabadulást. </em></li>
<li>A Szentlélek azért jelent meg galamb képében a megkeresztelt Úr fölött, hogy jelezze a keresztség közösségi hatását, ami az Egyház egységének épülése. Ezért mondja az Efezusiaknak írt levél (Ef 5, 25-27), hogy <em>Krisztus önmagát adta, hogy a víz fürdőjében az élet igéje által megtisztítva megszentelje és dicsővé tegye magának az Egyházat, hogy sem folt, sem ránc, sem más efféle ne legyen rajta. </em>Ennek megfelelően mutatkozott meg a Szentlélek galamb képében, a galamb ugyanis barátságos és közösséget szerető állat. Ezért mondja az Énekek Éneke (Én 6, 8): <em>egyetlen a galambom.</em></li>
</ol>
<p style="text-align: justify;">Az apostolokra azonban tűz képében ereszkedett le a Szentlélek, aminek két magyarázata van.</p>
<ol style="text-align: justify;">
<li>Hogy ezáltal megmutatkozzon az a buzgóság, amely megmozdította a szívüket, hogy Krisztust mindenütt, üldözések közepette hirdessék. Ezért a Szentlélek lángnyelvekben jelent meg. Amint Ágoston mondja, <em>a Szentlélek, az Úr két látható módon jelent meg, tudniillik galambként a megkeresztelt Úr fölött és tűzként az összegyűlt apostolok fölött. Ott az egyszerűség, itt a buzgóság mutatkozik meg. Hogy tehát a Lélek által megszenteltekben ne legyen álnokság, galambként mutatkozott meg, hogy pedig az egyszerűség ne legyen lendület nélküli, tűzben mutatkozott meg. Hogy ne zavarjon az, hogy a nyelvek szét vannak osztva, ismerd föl a galambban az egységet!</em></li>
<li>Mert, amint Aranyszájú János mondja, a bűnök a keresztségben való megbocsátásához szelídség kell, amelyet a galamb jelez. De a kegyelem megszerzése után még hátra van az ítélet ideje, amelyet a tűz jelez.</li>
</ol>
<p style="text-align: justify;"><a name="szakasz7"></a><strong>7. SZAKASZ</strong>  [Igazi állat volt-e a galamb, amelynek képében a Szentlélek Krisztusra leszállt?]</p>
<p style="text-align: justify;">A hetedik problémát így közelítjük meg:</p>
<p style="text-align: justify;">1.  Úgy látszik, a galamb, amelynek képében a Szentlélek leszállt Krisztusra, nem volt igazi állat. Az látszik, hogy valami csak annyiban jelenhet meg képként, amennyiben hasonlóság szerint jelenik meg. Lukács evangéliuma (Lk 3, 22) azonban azt mondja, hogy <em>mint egy galamb, testi alakban leszállt rá a Szentlélek. </em>Nem volt tehát szó igazi galambról, hanem a csak valami galambhoz hasonlóról.</p>
<p style="text-align: justify;">2. Ezenkívül, amint a természet semmit sem tesz hiába, így Isten sem, amint ezt az égről szó mű első könyvébe olvashatjuk. De a szóban forgó galamb csak azért jött, hogy valamit jelezzen, aztán pedig eltűnjön, amint Ágoston mondja a Szentháromságról szóló műve II. könyvében. Így tehát fölösleges lett volna az igazi galamb, elég lett volna csak valami galambhoz hasonló. Tehát ez a galamb nem volt igazi állat.</p>
<p style="text-align: justify;">3.  Ezenkívül, bármely dolog sajátosságai a dolog természetének ismeretére vezetnek. Ha tehát a galamb igazi lett volna, a galamb sajátosságai a valódi állat természetét jelezték volna, nem pedig a Szentlélek hatását. Úgy látszik tehát, hogy a galamb nem volt igazi állat.</p>
<p style="text-align: justify;"><strong>Ezzel szemben áll</strong>, amit Ágoston mond az Úr haláltusájáról szóló könyvében (De agone Crist. xxii): <em>nem azt mondjuk, hogy csak az Úr Jézus Krisztusnak volt igazi teste és a Szentlélek érzéki csalódásként jelent meg az emberek szeme előtt, hanem  hisszük, hogy mindkét test valóságos volt.</em></p>
<p style="text-align: justify;"><strong>Válaszul </strong>azt kell mondanunk, amint erre az előzőekben utaltunk, nem illet volna az Isten Fiához, aki az Atya igazsága, hogy valamilyen ál testet használjon, ezért nem képzeletbeli, hanem valódi testet kapott. Minthogy a Szentlélek az Igazság Lelke, amint ez kitűnik János evangéliumából (Jn 14, 13), ezért ő is igazi testet formált meg és ebben jelent meg, jóllehet ezt a testet nem vette föl a személy egységébe. Ezért az előbb hivatkozott szöveg után Ágoston még hozzáteszi, hogy <em>amint nem illett, hogy az Isten Fia becsapja az embereket, úgy az sem illett, hogy ezt a Szentlélek tegye. Ezzel szemben a világot semmiből teremtő, mindenható Istennek nem volt nehéz más galambok közreműködése nélkül igazi galambtestet formálnia, amint nem volt nehéz Mária méhében férfi magja nélkül igazi testet alkotnia. Az anyagi teremtés ugyanis az Úr uralmát és akaratát szolgálja mind az emberi test nő méhében történő megformálásával kapcsolatban, mind pedig a világban a galamb megformálásával kapcsolatban.</em></p>
<p style="text-align: justify;">Az 1. ellenvetésre azt kell mondanunk, hogy a Szentlélekről nem azért állítjuk, hogy galamb képében vagy hasonmásában szállt le, hogy ezzel kizárjuk a galamb valódiságát, hanem azért, hogy utaljunk arra, hogy nem saját lényegének képmása szerint jelent meg.</p>
<p style="text-align: justify;">A 2. ellenvetésre azt kell mondanunk, hogy nem volt fölösleges valódi galambot alkotni, hogy benne a Szentlélek megjelenjen, mert a galamb valódisága jelzik a Szentléleknek és hatásainak a valódiságát.</p>
<p style="text-align: justify;">A 3. ellenvetésre azt kell mondanunk, hogy a galamb tulajdonságai egyaránt jelzik számunkra a galamb természetét és a Szentlélek hatásait. Ugyanis a galambnak tulajdonságai teszik lehetővé, hogy a galamb a Szentlelket is jelzi.</p>
<p style="text-align: justify;"><a name="szakasz8"></a><strong>8. SZAKASZ  </strong>[Megfelelő volt-e Krisztus megkeresztelkedése után az Atya tanúságtevő szózata?]</p>
<p style="text-align: justify;">A nyolcadik problémát így közelítjük meg:</p>
<p style="text-align: justify;">1.  Úgy látszik, hogy nem volt megfelelő az, hogy Krisztus megkeresztelkedése után az Atya Fia mellett tanúságot tévő szózata hallatszott. Az érzékelhetően megjelent Fiúról és Szentlélekről ugyanis azt mondjuk, hogy ők látható módon küldve vannak. Az Atyához azonban nem illik az, hogy ő küldve legyen, amint ez kitűnik Ágoston Szentháromságról szóló művének II. könyvéből. Tehát az sem illik hozzá, hogy ő megjelenjen.</p>
<p style="text-align: justify;">2. Ezenkívül, a hang a szívben fogant igét jelzi. De az Atya nem az Ige. Tehát nem megfelelő az, hogy ő a hang által nyilatkozzon meg.</p>
<p style="text-align: justify;">3.  Ezenkívül, az ember Krisztus nem a keresztségben kezdett el Isten Fiaként létezni, amint ezt bizonyos eretnekek állították, hanem ő fogantatásától kezdve Isten Fia volt. Tehát inkább születésekor, mint keresztelkedésekor kellett volna az atyai szózatnak Krisztus istensége mellett tanúskodnia.</p>
<p style="text-align: justify;"><strong>Ezzel szemben áll </strong>az, amit Máté evangéliuma mond (Mt 3, 17), hogy <em>íme, egy hang hangzott az égből mondván: „ez az én szeretett fiam, akiben kedvem telik”. </em></p>
<p style="text-align: justify;"><strong>Válaszul </strong>azt kell mondanunk, hogy amint azt fentebb kifejtettük, Krisztus megkeresztelkedésében, amely a mi keresztségünk mintája, annak kell kifejeződnie, ami a mi keresztségünkben történik. Az a keresztség azonban, amelyben a hívek megkeresztelkednek, a Szentháromságra hivatkozás és a Szentháromság ereje által szentelődik meg, amint ezt a Máté evangélium végén olvashatjuk: <em>menjetek tehát, és tegyetek tanítvánnyá minden népet. Kereszteljétek meg őket az Atya és a Fiú és a Szentlélek nevében. </em>Ezért Krisztus keresztségében, amint ezt Jeromos mondja, <em>megjelenik a Szentháromság titka, maga az Úr emberi természetében keresztelkedik meg, a Szentlélek a galamb képében száll le, és az Atya Fia mellet tanúságot tévő szózata hallatszik.</em> Ezért megfelelő volt, hogy az Atya  a szózat által nyilatkozzon meg ebben a keresztségben.</p>
<p style="text-align: justify;">Az 1. ellenvetésre azt kell mondanunk, hogy a látható módon való küldés hozzáad valamit a megjelenéshez, tudniillik a küldő tekintélyét. Ezért a Fiú és a Szentlélek, akik mástól erednek, nemcsak megjelennek, hanem látható módon küldetnek is. Az Atya azonban, aki senkitől sem ered, megjelenhet, de őt látható módon küldeni nem lehet.</p>
<p style="text-align: justify;">A 2. ellenvetésre azt kell mondanunk, hogy az Atya szózatában csak mint a szózat szerzője vagy a szózaton keresztül megszólaló nyilvánul meg. Minthogy az Atyának sajátosság, hogy előhozza az Igét, ami kimondás, szólás, ezért különösen is megfelelő, hogy ő a szózat által nyilvánuljon meg, a hang jelzi ugyanis az igét. Ezért az Atya szózata az Ige fiúságáról tanúskodik. És amint a galamb képe, amelyben megmutatkozik a Szentlélek, nem a Szentlélek természete, és amint az ember képe, amelyben megmutatkozik maga az Isten Fia, nem maga az Isten Fiának természete, úgy maga a hang sem tartozik az Ige vagy a megszólaló Atya természetéhez. Ezért mondja János evangéliuma(Jn 5, 37): <em>ti soha az ő hangját nem hallottátok, sem arcát nem láttátok. </em>Ezáltal, amint Aranyszájú János mondja János evangéliumát magyarázva (Hom. xl in Joan.), <em>lassanként bevezeti őket a filozófiai igazságba, mert megmutatja nekik, hogy sem a hang, sem pedig a kép nem Istenhez tartozik, hanem Isten a képek és az ilyen szózatok fölött van. </em> És amint a galamb, továbbá a Krisztus által felvett emberi természet is a teljes Szentháromság műve, úgy a szózat megformálása is, de a szózatban egyedül csak a kimondó Atya nyilatkozik meg, amint az emberi természetet egyedül csak a Fiú veszi föl, és amint a galambban egyedül csak a Szentlélek mutatkozik meg, ahogyan ez nyilvánvaló Ágostonnak Péter diakónushoz a hitről írt könyve alapján.</p>
<p style="text-align: justify;">A 3. ellenvetésre azt kell mondanunk, nem kellett, hogy Krisztus istensége mindenki számára születésekor kinyilatkoztassék, ezt inkább el kellett rejteni a gyermekkor tökéletlenségei közepette. De amikor eljutott a teljes korra, amikor már tanítania, csodákat tennie és az embereket magához térítenie kellett, akkor volt szüksége az Atya ő istenségére mutató tanúságára, hogy tanítása ezáltal hihetőbbé váljék. Ezért ő maga mondja János evangéliuma szerint (Jn 5, 37): <em>rólam az Atya tett tanúságot, aki küldött. </em>Ez pedig különösen a keresztségben történt meg, amely által az emberek Isten fogadott fiaiként újjászületnek, ők ugyanis a természetes fiúsághoz való hasonlóság szerint válnak Isten fogadott fiaivá, amint ezt a Rómaiaknak írt levél mondja (Rom 8, 29): <em>akiket eleve ismert, azokat eleve arra is rendelte, hogy hasonlók legyenek Fia képmásához. </em>Ezért mondja Hilarius Máté evangéliumát magyarázva (Super Matth. ii), hogy a megkeresztelt Jézusra leszállt a Szentlélek és az Atya szava hallatszott, mondván, <em>ez az én szeretett Fiam, hogy abból, ami Krisztusban beteljesedett, megtudjuk, hogy a vízben való lemosás után, mind a Szentlélek leszáll az égből, mind pedig az Atya örökbefogadó szavai által Isten fiaivá válunk.</em></p>
<div class="footnotes"><h2 class="notes">Jegyzetek:</h2><ol><li id="note-3871-1">Az ellenvetés logikája ma nem könnyen érthető. Az egyes nemekben lehet valamilyen olyan, elsődlegesen a nemhez tartozó dolog, amely valamilyen értelemben a mozgató, változtató oka a többi nemhez tatozónak. Szent Tamás sokat emlegetett példája erre a tűz, amely első a meleg dolgok nemében. A tűz az okozója annak, hogy valami felmelegszik. Most azonban Szent Tamás a korabeli kozmológiából veszi a példát: a legfelsőbb ég természete szerint olyan tökéletességben teremtetett meg, hogy ő már nem szorul változásra, de szerepe van az ég alatti világ változásaiban. Arra nézve, hogy ezeknek a változásoknak a maga nemében az első elve legyen, teremtésénél fogva aktualitásban van. (Az angyalok is teremtésüknél fogva aktualitásban vannak természetes képességeik szempontjából.) Ez az aktualitás azonban nem sajátja, ezt a teremtésben kapja. Ez tehát befogadott és feltételezi a befogadó képességet. <a href="https://www.matthaios.hu/feed/?paged=5#return-note-3871-1">&#8617;</a></li><li id="note-3871-2">A latin szöveg kifejezése <em>fomes peccati. </em>A <em>fomes</em> a száraz tapló, amely a régiek tűzgyújtásánál a szikra nyomán izzani kezdett. <a href="https://www.matthaios.hu/feed/?paged=5#return-note-3871-2">&#8617;</a></li></ol></div></div>
    </div>
    
    <div class="article">
        <div class="title">2 + 2 = 5 ?</div>
        <div class="categories">jegyzet</div>
        <div class="summary">Nem ez az első eset, hogy a blog foglalkozik a 2+2 összeadás eredményével. Egy régebbi bejegyzésben azzal az esettel foglalkoztunk, amikor úgy vélték, hogy 2+2=3. Ennek a régi bejegyzésnek a tartalma műfajilag egy abszurd jelenet volt, amelyet végül is töröltem. A &#8230; <a href="https://www.matthaios.hu/2-2-5/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Nem ez az első eset, hogy a blog foglalkozik a 2+2 összeadás eredményével. Egy <a href="https://www.matthaios.hu/2-2-3-abszurd-jelenet-ionesco-stilusaban/">régebbi bejegyzésben</a> azzal az esettel foglalkoztunk, amikor úgy vélték, hogy 2+2=3. Ennek a régi bejegyzésnek a tartalma műfajilag egy abszurd jelenet volt, amelyet végül is töröltem. A 2+2=5 variáns <a href="https://twitter.com/antoniospadaro/status/817144723093733377?ref_src=twsrc%5Etfw">Antonio Spadaro jezsuita atya twitter üzenetéből</a> származik. Spadaro atya a <a href="http://www.magyarkurir.hu/hirek/antonio-spadaro-olasz-jezsuita-ferenc-papa-egyhaz-reformjarol">La Civilta Cattolica jezsuita folyóirat főszerkesztője</a>, a  <a href="http://www.magyarkurir.hu/hirek/p-spadaro-hamarosan-indul-romabol-konyve-magyarorszagi-bemutatojara/">Cyberteológia  című könyv</a> szerzője, Ferenc pápa legbelsőbb munkatársai közé tartozik. Spadaro atya üzenete élénk visszhangot keltett, amint az az üzenetre adott reakciókból is kiderül. Röviden összefoglalva, az üzenet hátat fordít a hit és értelem viszonyáról szóló katolikus tanításnak és az irracionalitást a teológiában szükségesnek mondja. Ehhez hasonló állásponttal nem olyan régen már egy <a href="http://www.matthaios.hu/naplo-2016/#no1">naplóbejegyzés</a> is foglalkozott. A középkorban a túlzó arisztotelianizmus, a latin averroizmus képviselői (ezt az álláspontot <a href="http://www.newadvent.org/cathen/13784a.htm">Brabanti Siger</a>-nek tulajdonítják) az úgynevezett <em>duplex veritas-ról</em>, azaz a kettős igazságról beszéltek. (Spadaro atyát azonban nem vádolom túlzó arisztotelianizmussal.) Ez a hitet, a teológiát és a többi tudományt azáltal választotta el egymástól, hogy azt állította, hogy az egyiknek meg a másiknak is megvannak a külön igazságai, amelyek egymásnak ellent is mondhatnak.</p>
<p style="text-align: justify;">Az kenyérszaporítás csodája fölborítani látszik aritmetikánkat, mert az öt árpakenyér és a két hal maradékából, miután ötezer ember jóllakott, 12 kosarat töltöttek meg. De azt is lehet mondani, hogy itt nem az artimetika törvényei változtak meg. Az történt ugyanis, hogy a csoda folytán új anyag jelent meg, tehát itt nem aritmetikai csoda, hanem fizikai csoda történt, újabb anyag adódott hozzá a meglévő anyaghoz az aritmetika törvényei szerint,</p>
<p style="text-align: justify;">A csodával és általában a természetfölöttivel kapcsolatban az engedelemesség szerinti képességről, a <em><a href="https://www.matthaios.hu/potentia-oboedientialis-1-resz/">potentia aboedientialis-ról</a> </em>beszélnek. Ez egy passzív képesség. Aktív képességeink következtében képesek vagyunk valamilyen tevékenységet végezni, például egy követ eldobni, egy levelet írni stb. Passzív, befogadó képességeink valamilyen hatás befogadására, a hatás eredményeként változásra való képességeket jelentenek. Így például bőrünk képes arra, hogy a nap sugara hatására megbarnuljon. A világban található aktív és passzív képességek egymásnak megfelelnek. Ahol van egy passzív képesség, megfelel neki valahol egy aktív képesség. A világ történéseiben passzív képességek fogadják be az aktív képességek megvalósulásából eredő hatásokat és így megváltoznak. Ez történik a természetes rendben a teremtés következményeként. Ezért ezeket az aktív és passzív képességeket természetes képességeknek nevezzük. Vannak azonban olyan passzív képességek is a világban, amelyeknek megfelelő aktív képességek itt nem találhatóak meg. Ez a teremtett dolognak az a képessége, hogy az isteni mindenhatóságnak, Isten működésének a világ természetes rendjét meghaladóan engedelmeskedjenek. A természetfölötti rendben a dolgokban, személyekben meglévő <em>potentia oboedientialis </em>engedelmeskedik az isteni mindenhatóságnak. Ez történik a természetfölötti rendben, ahol az isteni mindenhatóság a teremtett okságot megkerülve hat az emberre, hat a dolgokra.</p>
<p style="text-align: justify;">A <a href="https://www.matthaios.hu/lehetseges-vilagok-a-teologiaban/">teológia szempontjából lehetséges világok</a>ról szóló bejegyzésben volt szó arról, hogy Isten mindenhatósága nem csak az egyetlen valóságban létező világ megteremtésére képes. A természetfölötti renddel kapcsolatban is valami hasonlóról van szó. A világ természet által korlátozott folyásába beleavatkozhat Isten és ezt úgy is megváltoztathatja, hogy olyan dolgok történnek meg a világban, amelyek a természetes rendben soha nem történnének meg. Az említett bejegyzésben arról is szó volt, hogy a mindenhatóság mindenre kiterjed, ami lehetséges. Isten egyetlenségéből következik, hogy nem hozhat létre másik istent. Ez nyilvánvalóan igaz Isten természetfölötti működésére is, tehát ebben a működésben is Istentől különböző, teremtett dolgokról van szó. Még egy másik ilyen „korlátot” is említhetünk: Isten működésében (és a teremtésben is) csak létezőt hozhat létre. Erre a tautológiának tűnő kijelentésre azért van szükség, mert korlátozott, teremtett értelmünk képes a semmit is valamilyen tartalommal ellátni. A semmitől meg kell különböztetni azt, ami képesség szerint létezik. A semmi tehát nem csak a ténylegesen létezést zárja ki, hanem a képesség szerinti létezést is. A semmi tehát a lehetetelenség, az ami képesség szerint sem létezhet. A lehetséges világok ugyan nem ténylegesen létező világok, de ezek mégsem azonosak a semmivel. Vagy a holnapi nap eseményei ma még ténylegesen nem léteznek, de képesség szerint már igen, és ezek holnap ténylegesen is létezni fognak.</p>
<p style="text-align: justify;">Mint említettük, az emberi értelem gyengesége folytán képes a tévedésre és ezért arra, hogy a semmit létezőnek tartsa. Az ellentmondás elve tulajdonképpen az a képesség, amely orvosság az értelem ezen gyengesége ellen. Az ellentmondás ontológiailag megfogalmazott elve, az az elv, amely szerint egyszerre, ugyanabból szempontból valami nem létezhet is, meg nem is, tehát számunkra éppen a létezést, a valamit választja el a semmitől. Minthogy Isten teremtésének és működésének az eredménye nem lehet a semmi, sem a teremtésben, sem pedig Isten természetfölötti működésében nem lehet ellentmondás. Amikor felmerül az a jól ismert érv Isten mindenhatósága ellen, hogy Isten nem képes akkora követ teremteni, amelyet nem tud felemelni, akkor erre azt lehet válaszolni, hogy Isten teremtésében és működésében létezőt hoz létre és nem semmit.</p>
<p style="text-align: justify;">Nem tartozik szorosan a témához, de érdemes megemlíteni a természetfölöttinek azt a hasznos osztályozását, amely szerint van lényege szerint természetfölötti (supernaturale quoad substantiam) és módja szerint természetfölötti (supernaturale quoad modum). Az előbbiben Isten természetfölötti működése valami olyat hoz létre, ami előzőleg nem volt a természetben. Ilyen a kegyelem. A módja szerinti természetfölöttiben nem erről van szó, hanem arról, hogy a  természetben létező dolgok nem a természet törvényei szerint működnek. Tehát a rendkívüli természetfölötti dolgok, a csodák, a jövendölések, látomások ide tartoznak.</p>
<p style="text-align: justify;">Abban nincs ellentmondás, hogy a vízen járó Jézus valamilyen módon ki van véve a gravitáció törvénye alól. Lehet olyan lehetséges világ, amelyben nincs meg a mi világunk gravitációja. Olyan lehetséges világ azonban nincs, amely ne lenne esetleges, azaz metafizikailag megfogalmazva ne lenne összetett, ne lenne meg benne legalább a lényeg és az ehhez kívülről adott létezés kettőssége. Kérdés, hogy mi a helyzet a bejegyzés címében említett 2+2=5 esetével. Van-e olyan lehetséges világ, amelyben ez igaz? Vagy másként megfogalmazva: 2+2=3+2=2+3=4+1=1+4=5? Értelmünk tapasztalatból is származó, de általánosan is igaznak, szükségszerűnek tartott meggyőződése szerint ez lehetetlen, ilyen lehetséges világ nincs. Tapasztalatunk alapján könnyen meggyőződhetünk arról, hogy 2+2=4 és nem 5. Négy egymás mellé helyezett gyufaszálhoz úgyis hozzájuthatunk, ha leteszünk két gyufaszálat és még ehhez hozzáteszünk két gyufaszálat. És ez nem ugyanaz, mint amikor leteszünk két gyufaszálat és ehhez hozzáteszünk még három gyufaszálat. (Elnézés kérek, hogy ilyen nyilvánvaló dolgokról írok.) Ezt az értelmi meggyőződést támasztja alá maga a matematika is. Fel lehet állítani az aritmetikának olyan axiómarendszerét, amelyben figyelembe véve a jelek jelentését, levezethető az, hogy a 2+2=5 és az ehhez hasonló állítások ellenmondások, azaz ezek az állítások valamilyen módon a semmire, a <em>nihil-re </em>vonatkoznak, Isten teremtésének és működésének az eredménye viszont nem lehet a semmi.</p>
<p style="text-align: justify;">A matematikai jellegű bizonyítás érdekes, de tulajdonképpen ez csak azt fejezi ki, ami enélkül is világos, tudniillik azt, hogy az öt fogalma kizárja azt, hogy öt kettőnek a kettőhöz való hozzáadásával előálljon. A számok fogalmai absztrakció eredményei. Ezek az absztrakciók minden olyan lehetséges világra vonatkoznak, amelyben az adott szám értelmes. A metafizikai absztrakció fogalmai is minden lehetséges világra vonatkoznak, mert ennek az absztrakciónak az alapja az, hogy a létezésre mint létezésre vonatkozik. A fizikai absztrakció eredményei részben minden olyan világra érvényesek, ahol anyagi létezés is van a szellemi létezésen kívül. Ilyen eredmény az anyagból és a formából való összetettség. A fizikai törvényekkel azonban már nem ez a helyzet, ezek esetlegesek, lehetséges világonként különbözhetnek. Ezekre a kérdésekre még szándékunk szerint a későbbiekben visszatérünk</p></div>
    </div>
    
    <div class="article">
        <div class="title">Az érthető és az érzékelhető anyag</div>
        <div class="categories">filozófia</div>
        <div class="summary">Több régebbi bejegyzésben foglalkoztunk már a matematikai ismeretek eredetével, a matematikai ismeretek eredetének kérdésére azonban kimerítő és teljes választ nem adtunk. Ebben a bejegyzésben ismét ezt a témát vesszük elő. A bejegyzésben igyekszünk a témát úgy folytatni, hogy ehhez ne &#8230; <a href="https://www.matthaios.hu/az-ertheto-es-az-erzekelheto-anyag/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/a-matematikai-ismeretek-eredete-1-resz/">Több régebbi bejegyzésben</a> foglalkoztunk már a matematikai ismeretek eredetével, a matematikai ismeretek eredetének kérdésére azonban kimerítő és teljes választ nem adtunk. Ebben a bejegyzésben ismét ezt a témát vesszük elő. A bejegyzésben igyekszünk a témát úgy folytatni, hogy ehhez ne legyen feltétlenül szükséges a témával foglalkozó előző hat bejegyzés átolvasása, ezért ismétlésekbe is bocsátkozunk. A mostani bejegyzés épít az Arisztotelésztől származó, Aquinói Szent Tamás által intenzíven használt érthető anyag (materia intelligibilis) fogalmára (Super Boetium De Trinitate q. 5 a.3, ST I. q. 85 a. 2 ad 2). Először ezzel a fogalommal foglalkozunk</p>
<p style="text-align: justify;">Márt többször volt szó a blogon a hülémorfizmusról, azaz az anyagból és formából való összetettségről. Eszerint minden, amivel találkozunk világunkban, két egymástól megkülönböztethető, de nem feltétlenül fizikailag elválasztható összetevőből áll: anyagból és formából. Az anyag-forma összetettség általánosabban megfogalmazva a képességből és a megvalósultságból, ténylegességből való összetettségre utal. (Ezekkel a fogalmakkal több régebbi bejegyzés is foglalkozott. Ezek közül most <a href="https://www.matthaios.hu/metafizikai-osszefoglalas-2-resz/">egyet említek meg</a>, amelyben ezek együtt fordulnak elő. Arra is felhívjuk azonban a figyelmet, hogy itt még a képesség fogalmára a „lehetőség” szót használtam, ezt azonban időközben lecseréltem le a „képesség” szóra, amely a fogalomnak<em> </em> jobban megfelelni látszik. De még ezzel sem vagyok teljesen elégedett.) A képesség (potentia) valami befogadására való képesség, ez a ténylegességet, a megvalósultságot (actus) megelőző létezés. A tényleges létezés tehát nem a semmiből „ugrik elő”, ezt már megelőzi a képességi létezés, amely befogadja a tényleges létezést. Ezt a viszonyt többször az anyag-forma viszonnyal fejezik ki. A szó szoros értelmében vett anyag, az elsődleges anyag (materia prima) a lényegadó formát (forma substantialis) fogadja be és így létezik az önállóan létező dolog, a <a href="https://www.matthaios.hu/metafizikai-osszefoglalas-2-resz/">szubsztancia</a>.</p>
<p style="text-align: justify;">A szubsztanciától valóságosan különböznek, de ebben léteznek ennek járulékai (accidentia). A járulékokat először Arisztotelész „kategorizálta”, sorolta osztályokba. Ebből kiindulva ismeri a skolasztika a tíz kategóriát, amelyek közül az első maga a szubsztancia. Ezek a kategóriák: szubsztancia, mennyiség, minőség, vonatkozás, tevékenység, szenvedés (más tevékenysége hatásának a befogadása), hely, idő, helyzet, állapot. Most ezekkel részletesen nem foglalkozunk. A szubsztanciától eltekintve, a kilenc kategória osztályokba sorolja az egy szubsztanciáról állítható dolgokat. Ezek nem azonosak a szubsztanciával, ezek a járulékok mintegy a szubsztanciából „nőnek ki”, ezeket a szubsztancia hordozza. Témánk szempontjából fontos, hogy a szubsztancia és járulékai között a viszony a képesség és a ténylegesség, az anyag és a forma közti viszony. Tehát az „első ténylegesség” a szubsztancia, amely keletkezik, a második ténylegességek pedig ennek járulékai, amelyek a szubsztanciának adnak új formát, de ez a forma nem a lényegadó forma, hanem csak járulékos (akcidentális) forma. Azáltal, hogy a víz 20 fokról 50 fokra felmelegszik, nem szűnik meg víz lenni, de a hőmérséklete megváltozik. Ilyen értelemben beszélhetünk arról, hogy a szubsztancia valamilyen értelemben anyagként viszonylik járulékaihoz, hiszem a járulékok új (járulékos) formát adnak a szubsztanciának.</p>
<p style="text-align: justify;">Maga a szubsztancia (és a lényegadó forma) közvetlenül nem hozzáférhető megismerésünk számára. Megismerésünk eredete az érzékelésben van. Amit érzékelünk, azok a látható, hallható, tapintható, ízlelhető, szagolható minőségek, tehát járulékok. A megtapasztalható járulékokban, elsősorban a minőségekben a megformált anyag érzékelhetősége jelenik meg. Tehát a minőséggel kapcsolatban beszélhetünk érzékelhető anyagról (materia sensibilis). Ami közvetlenül az érzékelés alá esik, az az itt és most érzékelhető anyag. De beszélhetünk az általános értelemben vett érzékelhető anyagról is, amikor elvonatkoztatunk a érzékelés konkrétságáról és erről általánosságban beszélünk. Az általános érzékelhető anyagot közvetlenül nem találjuk meg a világban, ez csak értelmünkben létezik. Erről van szó, amikor azt mondjuk, hogy az ember anyagi létező. Az általános értelemben vett érzékelhető anyag fogalmában tehát elvonatkoztatunk az itt és most egyedileg érzékelhetőségtől, de nem magától az érzékelhetőségtől. Az ilyen általános fogalmak önállóan nem léteznek, de mégsem önkényesen alkotott fogalmak ezek, mert a valóságon alapulnak. Ezek értelmünkben léteznek, de van alapjuk a valóságban (ens rationis cum fundamento in re).</p>
<p style="text-align: justify;">A tomista filozófia szerint a szubsztancia járulékai között bizonyos sorrendiség van. A minőségek föltételezik a mennyiséget, mert például a piros szín minősége alatt mindig valamilyen mennyiség kategóriájába tartozó dolog áll, a piros mindig valamilyen felületnek a színe. A mennyiség (szám, alakzat, felület stb) járuléka tisztán, csak önmagában soha sem jelenik meg érzékelésünk számára, ez mindig valamilyen minőségen keresztül mutatkozik meg. Így tehát mondhatjuk azt, hogy a minőség föltételezi a mennyiséget, de ez fordítva nem áll, a mennyiségről beszélhetünk a minőség nélkül, ez megérthető a minőség és így az érzékelhető anyag nélkül is. A mennyiség vizsgálatában tehát elvonatkoztathatunk a minőségtől és így az érzékelhető anyagtól. Azonban a mennyiségről sem beszélhetünk az alatta álló szubsztancia nélkül. A valóságban mindig valaminek a mennyiségéről van szó. A mennyiség tudománya a matematika tehát eltekinthet a minőségtől, az érzékelhető anyagtól, de nem tekintet el a szubsztanciától, amely, mint föntebb mondottuk, képességként, anyagként viszonyul ahhoz, ami a szubsztanciának (járulékos) formát adó mennyiség. Szubsztancia lehetne mennyiség nélkül is (ilyen például az anyag nélküli, angyali szubsztancia), de mennyiségről nem beszélhetünk az őt hordozó szubsztancia nélkül, enélkül a mennyiséget megérteni nem lehet. Ilyen értelemben beszélhetünk a szubsztanciáról mint arról az érthető anyagról (materia intelligibilis), amely nélkül a mennyiség nem érthető meg, amely nélkül nincs mennyiségekről szóló tudomány, matematika sem. Amint az érzékelhető anyaggal kapcsolatban is beszéltünk általános értelemben vett és egyedi érzékelhető anyagról, ugyanúgy az érthető anyag esetében is beszélhetünk általános értelemben vett és egyedi érthető anyagról is. A mennyiség számára az egyedi érthető anyag az a konkrét szubsztancia, amelynek éppen valamilyen mennyiségéről van szó. A matematikában nyilván nem az egyedi, hanem az általános értelemben vett érthető anyagról van szó.</p>
<p style="text-align: justify;">Az általános értelemben vett érthető anyag értelmünk fogalma, ez külső világunkban valóságként nem létezik, de mégis utal ez arra a valóságra, amely a mennyiségeket hordozza, ami tulajdonosa a mennyiségeknek. Tehát itt is olyan csak értelmünkben létező dologról van szó, amely azonban a valóságban van megalapozva. Tehát ez sem olyan önkényes terméke értelmünknek, mint például a szárnyas ló, a pegazus.</p>
<p style="text-align: justify;">A matematika tárgyainak ontológiai helyzetével kapcsolatban a matematika filozófiájában többféle álláspont van. Az egyik ilyen álláspont, a matematikai platonizmus  szerint a matematika világa értelmünktől és az anyagi valóságtól függetlenül létező világ. Ezen álláspont érvei közé tartozik, hogy a matematika sok (sőt talán a modern matematika legtöbb) objektumának nincs megfelelője a külső valóságban. A külső valóságban nem találkozunk végtelen halmazokkal, négy vagy akár száz dimenziós terekkel, képzetes számokkal. De még igazi pontokkal, egyenesekkel, körökkel sem találkozunk, mert amit a valóságban pontnak tekintünk, az nem kiterjedés, dimenzió nélküli valami, hanem ez egy kicsi folt, amelynek ráadásul még vastagsága van. Hasonló a helyzet az egyenesekkel, körökkel, háromszögekkel, sokszögekkel stb kapcsolatban is. A platonista elképzelés egyik nehézsége az, hogy nem tudja világosan megmagyarázni, hogy miért és hogyan van mégis kapcsolat a matematika platoni világa és a mi világunk között, továbbá hogyan van az, hogy képesek vagyunk megismerni ezt a platoni, anyag nélküli világot.</p>
<p style="text-align: justify;">A matematikai tárgyak realitásának léteznek a platonizmustól különböző, más felfogásai is. Egy ilyen elképzelést ismertet James Franklin könyve (An Aristotelian Realist Philosophy of Matematics). James Franklin hangsúlyozza, hogy a matematikai fogalmak a bennünket körülvevő világból erednek, de mégis elismeri, hogy a matematikai tárgyai jelentős részének nem találjuk meg közvetlen megfelelőjét külső világunkban. Ezért a matematikával kapcsolatban szemiplatonista arisztotelizmusról beszél.</p>
<p style="text-align: justify;">A következő bejegyzésben az érthető anyag fogalmára támaszkodva közelítjük meg a matematika tárgyainak világát. Szerintünk ugyanis ez az a fogalom, amely megjelöli azt az „anyagot”, amelyből megformálódnak matematikai fogalmaink, a matematika tárgyai. Az érthető anyag, mint említettük, tulajdonképpen valamilyen általános értelemben vett szubsztancia. Az érthető anyag fogadja be értelmünk munkájának hatására azokat a formákat, amelyekkel a matematika foglalkozik. Ezek a formák részben a körülöttünk lévő világból származó absztrakció hatására alakulnak ki, de maga az értelem is kialakíthat ezekre támaszkodva, de ezeken túl is lépve új formákat, amelyeknek közvetlen megfelelőit nem találjuk meg a külső világban. Előfordul azonban, hogy váratlanul ezek a formák döntő módon segítenek a külső világ fizikai megismerésében, utalva arra, hogy azok az összefüggések, amelyeket értelmünk feltár a matematika különböző objektumai között, megfelelnek a külső világunkban is jelenlévő összefüggéseknek.</p></div>
    </div>
    
    <div class="article">
        <div class="title">Hol léteznek a háromszögek?</div>
        <div class="categories">filozófia</div>
        <div class="summary">Az előző bejegyzésben szó volt a megismerés három fajtájáról: a fizikai, matematikai és a metafizikai megismerésről. Részletesen foglalkoztunk a matematikai megismeréssel, amely különbözik a fizikai megismeréstől. Ez utóbbiban a dolgok tér és idő adott pontjához kötödő érzékeléséből indulunk ki, de &#8230; <a href="https://www.matthaios.hu/hol-leteznek-a-haromszogek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-ertheto-es-az-erzekelheto-anyag/">előző bejegyzésben</a> szó volt a megismerés három fajtájáról: a fizikai, matematikai és a metafizikai megismerésről. Részletesen foglalkoztunk a matematikai megismeréssel, amely különbözik a fizikai megismeréstől. Ez utóbbiban a dolgok tér és idő adott pontjához kötödő érzékeléséből indulunk ki, de ennek a konrétségétől elvonatkoztatunk, ez tehát nem lesz ismeretünk része, de az általában vett érzékeléstől nem tekintünk el. Tehát az általánosabb, filozófiai értelemben vett fizika továbbra is az érzékelhető anyagról szól, de az itt és most történő érzékelés egyedisége nélkül. Az állandóan mozgó világban ezen elvonatkoztatás segítségével felfedezhetjük az időben megmaradó szubsztanciát, továbbá a dolgok bizonyos csoportjainak közös viselkedését megalapozó lényegadó formát. Ezek az érzékelés számára közvetlenül föltárhatatlan dolgok, ezek felfedezése értelmünk műve.</p>
<p style="text-align: justify;">Az állandóan változó világban azonban olyan mennyiségekre vonatkozó formákat is felfedezhetünk, amelyek ugyan az érzékelhetőség által nyilvánulnak meg, ezeket feltételezi az érzékelhetőség, de ők maguk már nem feltételezik az érzékelhetőséget. Így ezekkel a formákkal ugyan először az érzékelésen keresztül találkozunk, de ezek megértésében elvonatkoztathatunk az érzékeléstől. Így az ezen formákra vonatkozó tudás, tudomány is általános érvényű, időtlen lesz. Míg a szubsztancia, a lényegadó formák megmaradása, bizonyos állandósága valóságos, ezek a valóságos világban maradnak meg, addig ezek a mennyiségi, alakra vonatkozó formák a valóságos világban sok átalakuláson mennek keresztül, állandóságukat csak annak köszönhetik, hogy valamilyen értelmi létezést nyernek, számokká, „absztrakt” pontokká. szakaszokká, egyenesekké, körökké, háromszögekké stb. válnak. A matematika eléggé elterjedt platonista felfogása szerint ezek esetében nem csupán értelmi, hanem valóságos létezésről van szó, de ez a létezés különbözik anyagi világunk létezésétől. A platonista álláspont meg tudja magyarázni a matematika tárgyainak absztrakt, változatlan, időtől független létezését, de nem tud számot adni arról, hogy a világban miért érvényesülnek a matematika tételei (igaz, hogy csak megközelítőleg). Annak a magyarázata is hiányzik, hogy mi hogyan jutunk matematikai ismereteink birtokába  <a class="footnote" href="https://www.matthaios.hu/feed/?paged=5#note-3965-1" id="return-note-3965-1" title="James Franklin: An Aristelian Realist Philosophy of Mathematics."><sup>1</sup></a>.</p>
<p style="text-align: justify;">A megismerésünkben lévő matematikai formák esetében felmerül a kérdés, hogy ezek minek a formái. Ezzel kapcsolatos még a formák és a matematika tárgyai közti viszony kérdése is. A matematikai tárgyai esetében beszélhetünk-e olyan értelemben egyediségről, hogy ugyanazt a formát több egyed hordozza, ahogyan a konkrét emberek esetében a közös forma az „emberség” formája? A geometria esetében erre igenlő választ kell adnunk, mert több, egymástól különböző pontról, egyenesről, síkról, háromszögről, körről stb. beszélhetünk, sok geometriai tétel ilyenekre vonatkozik. Tehát a matematikában is előfordul, hogy ugyanazt a formát több egyed hordozza. Az anyagi világban az egyedesülés elve, a <em>principium individuationis</em> az az anyag, amely megformálva mindig mennyiséggel, kiterjedtséggel rendelkező anyag és így a dolgokat, a megformált anyagot a kiterjedtség (meg az időbeli létezés) elválasztja egymástól. De mi az egyedesülés elve a matematika objektumaival kapcsolatban?</p>
<p style="text-align: justify;">Az egyedesülés elve valamilyen olyan befogadó képesség (potentia), amely többször is képes ugyanazt a formát befogadni, így a formák befogadása által különböző létezések állnak elő. A tisztán szellemi létezés formákat befogadó anyag nélküli létezés. Ezért van az, hogy az angyali létezésben egy forma csak egyetlen „egyed”, egyetlen angyal által van képviselve. A kérdés a matematikai tárgyaival kapcsolatban az, hogy itt mi az a lehetőség, az az „anyag”, amely lehetővé teszi ugyanannak a formának többszöri, egymástól különböző létezést eredményező befogadását. Tehát, például mi fogadja be a pont, az egyenes formáját?</p>
<p style="text-align: justify;">A megismerés szintjén a dolgok formáját az értelem mint képesség (intellectus possibilis) fogadja be, így tehát értelmünkben ugyanaz a forma van, ami az anyagi világ dolgaiban. Ezek a formák azonban az elvonás (absztrakció) által nyert közös formák, amelyek a világ dolgainak összetettségében jelen vannak. Így értelmünk általános ismerete az emberre vonatkozik, de nem közvetlenül az egyes emberekre. Értelmünk az egyes ember ismeretéhez úgy jut el, hogy visszafordul az érzékeléshez, pontosabban az ezekből nyert képzetekhez (conversio ad phantasmata) és ezeket köti össze az általános fogalmakkal. Így jutunk el (a sokszor emlegetett) Szókratésznak, az embernek ismeretéhez. Ehhez hasonlóan megvan értelmünkben a szám, a pont, az egyenes, a háromszög stb. általános fogalma, de hol vannak a számok, a pontok, az egyenesek, a háromszögek? Ha a fent említett nehézségek miatt ezeket nem helyezzük valamilyen platóni világba, akkor meg kell találni azt a „közeget”, ahol ezek vannak. Ezt a külső világban nem találhatjuk meg, mert, mint említettük, ezek a formák ugyan innen származnak, de mégis olyan általánosságot, idő fölöttiséget nyernek, amelyet a külső világban ezekkel a a formákkal kapcsolatban nem találunk meg. A „közeget” tehát bennünk, a megismerőben kell keresni. Értelmünk önmagában véve, tehát ha eltekintünk az érzékelés képességétől, nem lehet helye a matematika egyedi tárgyainak, mert ebben csak az általános fogalmak vannak meg. Tehát itt megvan a pont, az egyenes, a kör, a háromszög általános fogalma, de itt nem lehetnek a pontok, egyenesek, körök, háromszögek. Itt nem lehet ez a pont, ez az egyenes, ez a kör, ez a háromszög. Marad tehát az embernek az érzéki megismeréshez tartozó képessége. Egy <a href="https://www.matthaios.hu/a-tudattalan-es-a-tomista-antropologia-2-resz/">előző bejegyzésben</a> már szó volt arról, hogy itt tulajdonképpen két szintről, a külső és belső érzékelésről beszélhetünk. A külső érzékelés az érzékszervek szintje. Szemünk különböző színes foltokat lát, fülünk különböző hangokat hall stb. A belső érzékelésben ezek az „adatok” összeállnak annak a valaminek az egységes érzéki benyomásává, „képévé”, képzetévé, amiből majd a megismerés folyamán az éppen ugató Mackó kutya ismerete lesz. A belső érzékelés képzetei bizonyos értelemben véve elszakadnak a konkrét időpontban és helyen történő érzékeléstől, ezek a közvetlen érzékelés hiánya esetén is felidézhetőek. A belső érzékeléshez tartozik még az állatoknál az ösztönös értékelő képesség (vis aestimativa), amely abból a szempontból értékeli a képzetet, hogy ez jó vagy pedig valamilyen veszélyt jelent az állat számára, ahogyan például a bárány veszélyesnek értékeli a farkas képzetét. Az ember esetében ennek az ösztönös értékelő képességnek a helyét már az értelemtől áthatott, egyedi helyzeteket és általában az egyediséget kezelő képesség (vis cogitativa) veszi át. Az ember esetében a belső érzékelés tehát az a határterület, amelyen az érzékelés és az értelem már szorosan együttműködnek, így ez alkalmas lehet a szintén határterületen lévő egyedi matematikai tárgyak befogadására. A matematika tárgyainak helyét Aquinói Szent Tamás későbbi írásaiban már egyértelműen a belső érzékelés területére, a képzeletbe helyezi <a class="footnote" href="https://www.matthaios.hu/feed/?paged=5#note-3965-2" id="return-note-3965-2" title="Ezzel kapcsolatban: Thomas C. Anderson: Aristotle and Aquinas on the Freedom of Mathematics; Armand Maurer: Thomists and Thomas Aquinas on the Foundation of Matehematics."><sup>2</sup></a>.</p>
<p style="text-align: justify;">Az <a href="https://www.matthaios.hu/az-ertheto-es-az-erzekelheto-anyag/">előző bejegyzésben említettük</a>, hogy Aquinói Szent Tamás a matematikai objektumaival kapcsolatban beszél az értelmes anyagról, szembe állítva ezt az érzékelhető anyaggal, amely által közvetlenül a dolgok érzékelhető minőségeit ismerjük meg, majd pedig ezekből az egyediség elhagyásával eljutunk a szubsztancia, a lényegadó forma megismeréséhez. Az értelmes anyag, amely tulajdonképpen az általános értelemben vett szubsztancia, a matematika tárgyainak megértése szempontjából nélkülözhetetlen. Ez az az „anyag”,  képesség, amelyből a matematika tárgyai megformálódnak, a képzeleten belül egyedi létet nyernek. Ez az „anyag” fogadja be a különböző (általános) matematika formákat és így keletkeznek a matematika egyedi tárgyai (ez a pont, ez az egyenes), amelyekről aztán a matematika általános tételei szólnak. Ez a befogadás tehát a képzeletben történik, képzeteink ugyanis nemcsak az érzékelés hatására keletkeznek, hanem ez az értelem (és akarat) irányítása alatt is megtörténhet. A címerek például először, ilyen tárgyként (a mitológikus vagy más jelképes motívumokból összerakva) a világban sehol sem léteznek. De a művész tevékenysége alapján ezek képzetként előállnak, majd a képzet alapján a szobrász, a festő munkájaként, az ember alkotásaként a valóságban is megjelennek. De említhetnénk az épületeket is, sőt minden műszaki tevékenység, tervezés által előálló dolgot is.</p>
<p style="text-align: justify;">A matematika tárgyai tehát a képzeletben vannak. Ezek egyformaságáról. egyöntetűségéről az kezeskedik, hogy egyrészt ezek végső fokon a valóságban meglévő formák elvonásával keletkeznek, másrészt az őket elvonó és létrehozó emberi értelem és az ezáltal irányított képzelet működése mindenkiben alapjában véve ugyanaz. Hogy a matematikai tevékenység mennyire a képzeletre van utalva, az is tanúsítja, hogy a matematikai (geometriai) megértéshez szinte nélkülözhetetlenek az ábrák. Egy másik erre utaló dolog a matematikai jelölések fontossága. A matematika jelei mintegy érzékileg megfoghatóan utalnak a matematika tárgyaira, utalnak egy adott tárgy képzeletben történő létrehozására („legyen X egy olyan&#8230;”). A jelölések fejlődése fontos szerepet játszik a matematika történetében. A görög matematika jelölések hiányában nem tudott akkora előrehaladást tenni az algebrában, számelméletben, a differenciál- és integrálszámításban (analízisben), mint a geometriában, jóllehet a kiinduló ismeretek már adottak voltak. Még a legabsztraktabb matematikai objektumok esetén is a matematikus a képzeletére van utalva. Ebből kiindulva fejleszti ki meghatározásait és bizonyításait, jut el az általános fogalmakhoz, az általános megfogalmazott tételek bizonyításához.</p>
<p style="text-align: justify;">Képzeletünkben nincsenek egyszerre jelen ennek lehetséges tárgyai. Egy régen nem látott ismerősünk képét abból a „tárházból” emeljük ki, amelyben nem aktív képzeteink tárolódnak. A matematikai képzetekkel kapcsolatban ezt a tárházat az a képesség helyettesítheti, amely az értelmünk által irányítva a matematikai objektumok képzeletünkben való létrehozásának a képessége.</p>
<p style="text-align: justify;">Ezekre a témákra még későbbi bejegyzésekben visszatérünk.</p>
<div class="footnotes"><h2 class="notes">Jegyzetek:</h2><ol><li id="note-3965-1">James Franklin: <a href="https://www.amazon.com/Aristotelian-Realist-Philosophy-Mathematics-Structure/dp/B011833Y5U/ref=sr_1_2?ie=UTF8&amp;qid=1485618980&amp;sr=8-2&amp;keywords=james+franklin+aristotelian">An Aristelian Realist Philosophy of Mathematics</a>. <a href="https://www.matthaios.hu/feed/?paged=5#return-note-3965-1">&#8617;</a></li><li id="note-3965-2">Ezzel kapcsolatban: Thomas C. Anderson: <a href="http://epublications.marquette.edu/cgi/viewcontent.cgi?article=1555&amp;context=phil_fac">Aristotle and Aquinas on the Freedom of Mathematics;</a> Armand Maurer: <a href="http://www.u.arizona.edu/~aversa/scholastic/Thomists%20and%20Thomas%20Aquinas%20on%20the%20Foundation%20of%20Mathematics.pdf">Thomists and Thomas Aquinas on the Foundation of Matehematics</a>. <a href="https://www.matthaios.hu/feed/?paged=5#return-note-3965-2">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás a gyermek Jézusról és az ószövetségi törvényről (ST III q. 37)</div>
        <div class="categories">fordítások</div>
        <div class="summary">Jóllehet a liturgiában már a Vízkereszt utáni időben (illetve az évközi időben) vagyunk, Gyertyaszentelő Boldogasszony ünnepe valamilyen módon a karácsonyi ünnepkör teljes lezárásának számít. Ez az ünnep a negyven nappal ezelőtt született gyermekről és anyjáról szól. A Summa Theologiae harmadik &#8230; <a href="https://www.matthaios.hu/aquinoi-szent-tamas-a-gyermek-jezusrol-es-az-oszovetsegi-torvenyrol-st-iii-q-37/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Jóllehet a liturgiában már a Vízkereszt utáni időben (illetve az évközi időben) vagyunk, Gyertyaszentelő Boldogasszony ünnepe valamilyen módon a karácsonyi ünnepkör teljes lezárásának számít. Ez az ünnep a negyven nappal ezelőtt született gyermekről és anyjáról szól. A Summa Theologiae harmadik része 37. kérdése elsősorban azt emeli ki, hogy a gyermek és anyja alávetették magukat az ószövetségi törvénynek. Jézus körülmetélésének ünnepe a régi rítus szerint január elseje, Jézus nevének ünnepe pedig ezt követi. A kérdés a körülmetélés és a névadás tárgyalását követően Jézus bemutatásával és Mária tisztulásával foglalkozik.</em></p>
<p style="text-align: center;">37. KÉRDÉS</p>
<p style="text-align: center;">[A gyermek Jézus és az ószövetségi törvény]</p>
<p style="text-align: justify;">A következőkben Krisztus körülmetéléséről lesz szó. Minthogy a körülmetélés a törvény kötelezettségének bizonyos megvallása a Galatáknak írt levél szerint (Gal 5, 3): <em>tanúságot teszek minden ember előtt, aki körülmetélkedik, hogy köteles az egész törvényt megtartani, </em>egyúttal szó lesz a törvény gyermek Krisztussal kapcsolatban megtartott egyéb kötelezettségeiről is. Ezért négy problémával foglalkozunk:</p>
<ol style="text-align: justify;">
<li><a href="https://www.matthaios.hu/feed/?paged=5#szakasz1">Körülmetélésével</a>.</li>
<li><a href="https://www.matthaios.hu/feed/?paged=5#szakasz2">Névadásával</a>.</li>
<li><a href="https://www.matthaios.hu/feed/?paged=5#szakasz3">Bemutatásával</a>.</li>
<li><a href="https://www.matthaios.hu/feed/?paged=5#szakasz4">Anyjának tisztulásával</a>.</li>
</ol>
<p style="text-align: justify;"><a name="szakasz1"></a><strong>1. SZAKASZ</strong> [Krisztus körülmetélése]</p>
<p style="text-align: justify;">Az első problémát így közelítjük meg:</p>
<p style="text-align: justify;">1.  Úgy látszik, hogy Krisztust nem kellett körülmetélni. A valóság megérkeztével ugyanis megszűnnek az előképek. A körülmetélés azonban Ábrahámnak szóló parancs volt annak a szövetségnek jeléül, amely az ő leszármazottjában fog megvalósulni, amint ez kitűnik a Teremtés könyvéből (Ter 17). Ez a szövetség azonban Krisztus születésével beteljesedett. Tehát a körülmetélésnek azonnal meg kellett szűnnie.</p>
<p style="text-align: justify;">2. Ezenkívül, Krisztus minden tette nekünk szóló utasítás, amint ezt János evangéliuma mondja (Jn 13, 15): <em>példát adtam nektek, hogy amint én tettem veletek, ti is úgy tegyetek</em>. Nekünk azonban nem kell körülmetélkednünk<em>, </em>mert ezt mondja a Galatáknak írt levél (Gal 5, 2): <em>ha körülmetélkedtek, Krisztus semmit sem használ nektek. </em>Tehát, úgy látszik, Krisztusnak nem kellett körümetélkednie.</p>
<p style="text-align: justify;">3. Ezenkívül,<em> </em>a körülmetélés az áteredő bűn ellenszeréül lett rendelve. Krisztus azonban nem volt az áteredő bűnnek alávetve. Tehát Krisztusnak nem kellett körülmetélkednie..</p>
<p style="text-align: justify;"><em> <strong>Ezzel szemben áll</strong> </em>amit Lukács evangéliuma mond (Lk 2, 21): <em>amikor elérkezett a nyolcadik nap, hogy körülmetéljék a gyermeket.</em></p>
<p style="text-align: justify;"><strong>Válaszul</strong> azt kell mondanunk, hogy Krisztust körül kellet metélni több ok alapján. Először, hogy megmutatkozzon Krisztus emberi testének valódisága a manicheusokkal szemben, akik azt mondták, hogy neki képzeletbeli teste volt; továbbá Apollinarisszal szemben, aki azt mondta, hogy Krisztus teste egylényegű az istenséggel; továbbá Valentinusszal szemben, aki azt mondta, hogy Krisztus testét az égből kapta. Másodszor, hogy Krisztus jóváhagyja a körülmetélést, amelyet egykor Isten alapított. Harmadszor, hogy igazolja, hogy Ábrahámnak törzséből származik, aki a körülmetélés parancsát azon hit jeléül kapta, amely a benne való hit volt. Negyedszer, hogy ne adjon ürügyet a zsidóknak, hogy mint körülmetéletlent elutasítsák. Ötödször, hogy az engedelmesség erényét saját példájával ajánlja. Ezért a nyolcadik nap elteltével, körülmetélték, amint ezt a törvény parancsolja. Hatodszor, hogy az, <em>aki a bűnös test hasonlóságában jött el, ne vesse meg azt a gyógyszert, ami egykoron ezen test tisztulására volt</em>. Hetedszer, hogy magára véve a törvény terhét, a többieket ez alól mentesítse a Galatáknak írt levél szerint (Gal 4, 4): <em>Isten elküldte Fiát, aki &#8230; a törvény alattvalója lett, hogy azokat, akik a törvény alatt voltak, megváltsa</em>.</p>
<p style="text-align: justify;">Az 1. ellenvetésre azt kell mondanunk, hogy a körülmetélés, amely eltávolítja a nemző szerv bőrének darabkáját, a régi származás eltávolítását jelenti. Ettől azonban Krisztus szenvedése által szabadulunk meg. Ezért ennek az előképnek a beteljesülése Krisztus születése által még teljesen nem valósult meg, ez csak szenvedése által valósul meg teljesen. Ez előtt a körülmetélés megtartotta erejét és helyzetét. Így megfelelő volt, hogy Krisztus mint Ábrahám fia szenvedése előtt körül legyen metélve.</p>
<p style="text-align: justify;">A 2. ellenvetésre azt kell mondanunk, hogy Krisztus akkor lett körülmetélve, amikor még a parancs alatt állt. Így tettét abban kell követnünk, hogy megtartsuk azt, ami a mi időnkben parancs. <em>Mert minden dolog számára van idő és alkalom</em>, amint mondja a Prédikátor könyve (Préd 8, 6).</p>
<p style="text-align: justify;">Továbbá, amint Origenész mondja (Hom xiv in Luc.), <em>amint meghaltunk Krisztus halálával és feltámadtunk az ő feltámadásával, úgy vagyunk Krisztus által lelki körülmetéléssel körülmetélve. Ezért nem szorulunk a testi körülmetélésre</em>. Azt mondja az Apostol is a Kolosszeieknek írt levelében (Kol 2, 11), hogy, tudniillik Krisztusban, nem kézzel végrehajtott módon vagytok körülmetélve, hanem <em>az érzéki test levetésével, a Mi Urunk Jézus Krisztus szerinti körülmetéléssel.</em></p>
<p style="text-align: justify;">A 3. ellenvetésre azt kell mondanunk, hogy amint a  bűntől mentes Krisztus saját akaratából magára vette a bűn hatását, halálunkat, hogy bennünket a haláltól megszabadítson és lelkileg a bűn számára meghalttá tegyen, úgy, anélkül, hogy benne meg lett volna az áteredő bűn, magára vette ennek ellenszerét, a körülmetélést, hogy bennünket a törvény igájától megszabadítson és nekünk lelki körülmetélést hozzon; hogy tudniillik magára véve az előképet, beteljesítse az igazit.</p>
<p style="text-align: justify;"><a name="szakasz2"></a><strong>2. SZAKASZ</strong> [Krisztus neve]</p>
<p style="text-align: justify;">A második problémát így közelítjük meg:</p>
<p style="text-align: justify;">1. Úgy látszik, hogy nem megfelelően adtak nevet Krisztusnak. Az evangéliumi igazságnak ugyanis meg kell felelnie a próféták előrejelzésének. A próféták azonban Krisztus számára más nevet jeleztek előre. Ezt mondja ugyanis Izajás (Iz 7, 14): <em>íme, a szűz fogan, és fiút szül, s nevét Emmánuelnek fogják hívni</em>. Továbbá (Iz 8, 3): <em>add neki ezt a nevet: siess, zsákmányolj és ragadj el</em>. Továbbá (Iz 9, 6): <em>így fogják hívni nevét: Csodálatos Tanácsadó, Erős Isten, </em><em>Örökkévalóság Atyja, Béke Fejedelme<b>. </b></em> Zakariás próféta is azt mondja (Zak 6, 12), hogy <em>íme, egy férfi, a Felkelő a neve</em>. Tehát nem megfelelően nevezték el őt Jézusnak.</p>
<p style="text-align: justify;">2. Ezenkívül, azt mondja Izajás (Iz 62, 2), hogy <em>új néven hívnak majd téged, melyet az Úr szája határoz meg</em>. A „Jézus” név azonban nem volt új név, az Ószövetségben többen kapták ezt a nevet, amint ez magából, Krisztus nemzetségtáblájából is kiderül (Lk 3). Tehát, úgy látszik, hogy nem megfelelően  adták neki a „Jézus” nevet.</p>
<p style="text-align: justify;">3. Ezenkívül, a „Jézus” név jelentése üdvösség, amint ez kiderül abból, amit Máté evangéliuma mond (Mt 1, 21): <em>fiút fog szülni, és a Jézus nevet adod neki, mert ő szabadítja meg népét bűneitől</em>. Az üdvösség azonban Krisztus által nemcsak a körülmetélésben, hanem a körülmetéletlenségben is megvalósult, amint ez kiderül az Apostol Rómaiaknak írt leveléből (Rom 4, 11-12). Nem volt tehát megfelelő, hogy Krisztusnak ezt a nevet adták a körülmetéléskor.</p>
<p style="text-align: justify;"><strong>Ezzel szemben áll</strong> a Szentírás tekintélye. Lukácsa evangéliuma ugyanis azt mondja (Lk 2, 21), hogy <em>amikor elérkezett a nyolcadik nap, hogy körülmetéljék a gyermeket, a Jézus nevet adták neki</em>.</p>
<p style="text-align: justify;"><strong>Válaszul</strong> azt kell mondanunk, hogy a neveknek meg kell felelniük a dolgok sajátosságainak. Ez nyilvánvaló a nemek és fajok neveivel kapcsolatban. Amint erről szó van a Metafizika IV. könyvében, <em>az a szempont, amelyet a név jelöl, a meghatározás, </em>amely a dolog saját természetét határozza meg.</p>
<p style="text-align: justify;">Az egyes emberek azonban mindig valamilyen sajátosságuknak megfelelően kapják nevüket. Vagy időbeli sajátosságnak megfelelően, amint azok, akik valamely szent ünnepén születnek, a szent nevét kapják. Vagy a rokonság alapján, amikor a fiú az atyja nevét kapja, amint Lukács evangéliuma szerint (Lk 1, 59-61) rokonai Keresztelő Jánost atyja neve után Zakariásnak akarták nevezni János helyett, mivel senki sem volt a rokonságban, akit így hívtak volna. Vagy valamilyen történés alapján, amint József <em>az elsőszülöttet Manasszénak nevezte, mondván: »Elfeledtette velem Isten minden gyötrelmemet« </em>(Ter 41, 51). Vagy a nevet fölvevő valamilyen tulajdonsága alapján, amint a Teremtés könyve mondja (Ter 25, 25): <em>az, aki elsőként született meg, vöröses volt és egészen szőrös, mint az állat prémje</em>; elnevezték tehát Ézsaunak, ami vöröset jelent.</p>
<p style="text-align: justify;">Azok a nevek azonban, amelyeket Istentől kap valaki, valamilyen tőle ingyen kapott ajándékra utalnak, amint a Teremtés könyvében van írva (Ter 17, 5) Ábrahámról: <em>Ábrahámnak hívjanak, mert sok nemzet atyjává rendeltelek.</em> Máté evangéliuma írja Péterről (Mt 16, 18): <em>te Péter vagy, és én erre a kősziklára fogom építeni Egyházamat</em>. Minthogy pedig az ember Krisztusnak a kegyelem azon ajándéka adatott meg, hogy mindenki ő általa üdvözüljön, méltán kapta a „Jézus”, azaz „Üdvözítő” nevet. Az angyal nemcsak anyjának, hanem Józsefnek is, előre bejelentette ezt a nevet, mert József lett a gyámja.</p>
<p style="text-align: justify;">Az 1. ellenvetésre azt kell mondanunk, hogy az összes ilyen névben valamilyen módon a „Jézus” név van jelezve, amely az üdvösséget jelenti. Tehát, amikor őt Emmanuelnek nevezik, ami azt jelenti, hogy velünk az Isten, jelezve van üdvösségünk oka, ami az isteni és emberi  természet egysége Isten Fia személyében. Ez által valósul meg, hogy velünk az Isten.</p>
<p style="text-align: justify;">Amikor pedig arról van szó, hogy <em>add neki ezt a nevet: siess, zsákmányolj és ragadj el</em>, ez jelzi, hogy Krisztus mitől szabadított meg bennünket, a Sátántól, akitől elragadta zsákmányát a Kolosszeieknek írt levél szerint (Kol 2, 15): <em>lefegyverezve a fejedelemségeket és hatalmasságokat, bátran megszégyenítette őket</em>. Amikor pedig arról van szó, hogy az ő neve Csodálatos stb, akkor ez üdvösségünk útját és végcélját jelzi, amennyiben tudniillik az istenség csodálatos tanácsa és ereje által az eljövendő századok örökségéhez jutunk, amelyben tökéletes lesz Isten fiainak békessége, magának az Istennek fejedelemsége alatt.</p>
<p style="text-align: justify;">Amikor pedig arról van szó, hogy <em>íme, egy férfi, a Felkelő a neve, </em>akkor arra az elsődlegesre, tudniillik a megtestesülés titkára történik utalás, amelyben világosság támadt a szívükben igazaknak.<em> </em></p>
<p style="text-align: justify;">A 2. ellenvetésre azt kell mondanunk, hogy azok számára, akik Krisztus előtt voltak, a „Jézus” név valamilyen más szempont szerint volt megfelelő név, például mert valamilyen részleges és ideiglenes szabadulást hoztak. Az üdvösség lelki és egyetemes szempontja szerint azonban ez a név egyedül Krisztust illeti meg, és ezért tekinthető ez újnak.</p>
<p style="text-align: justify;">A 3. ellenvetésre azt kell mondanunk, hogy amint a Teremtés könyvében olvassuk (17. fejezet), Ábrahám egyszerre kapta meg új nevét és a körülmetélés parancsát. Ezért volt a zsidóknál az  a szokás, hogy a gyermekek nevüket magának a körülmetésnek a napján kapták meg, mintegy ezelőtt még nem „tökéletesen” létezve; amint a gyermekek ma is a keresztségben kapják meg nevüket. Ezért mondja a Példabeszédek könyve (Péld 4, 3), hogy <em>hisz én is atyám gyermeke voltam, gyengéd és egyetlen anyám előtt. </em>Ehhez még hozzáteszi a Glossza: <em>miért mondaná magát Salamon anyja előtt egyszülöttnek, hiszen a Szentírás</em><i> tanúskodik arról, hogy neki  ugyanattól az anyától volt idősebb testvére, hacsak nem azért, mert ez nemsokkal születése után, név nélkül</i> <em>meghalt</em> <a class="footnote" href="https://www.matthaios.hu/feed/?paged=5#note-4015-1" id="return-note-4015-1" title="Lásd Sámuel 2. könyvének 12. fejezete."><sup>1</sup></a>. Ezért Krisztus a körülmetéléssel együtt kapta meg nevét.<i> </i></p>
<p style="text-align: justify;"><a name="szakasz3"></a><strong>3. SZAKASZ </strong>[Krisztus bemutatása a templomban]</p>
<p style="text-align: justify;">A harmadik témát így közelítjük meg:</p>
<p style="text-align: justify;">1. Úgy látszik, nem volt megfelelő, hogy Krisztust a templomban bemutassák <a class="footnote" href="https://www.matthaios.hu/feed/?paged=5#note-4015-2" id="return-note-4015-2" title="Aquinói Szent Tamás az oblatio, oblatus szavakat használja. Ezek a szavak az adományként, áldozatként való bemutatásra, fölajánlásra utalnak."><sup>2</sup></a>. A Kivonulás könyve ugyanis azt mondja (Kiv 13, 2), <em>nekem szentelj minden elsőszülöttet, amely méhet nyit Izrael fiainál</em>. Krisztus azonban a szűz zárt méhéből született, ezért nem nyitotta meg anyja méhét. Tehát ezen törvény alapján nem kellett Krisztust a templomban fölajánlani.</p>
<p style="text-align: justify;">2. Ezenkívül, azt, aki valaki számára állandóan jelen van, nem lehet bemutatni. Krisztus embersége azonban a legteljesebb módon jelen van Isten előtt, mintegy a személy egységében állandóan vele egyesülve. Tehát nem volt szükséges, hogy az Úr elé álljon.</p>
<p style="text-align: justify;">3. Ezenkívül, Krisztus az elsődleges áldozat, amelyhez az ószövetségi áldozatok mint előkép a valósághoz viszonyulnak. De az áldozatért nem kell más áldozatot bemutatni. Tehát nem volt megfelelő, hogy Krisztusért más áldozatot ajánljanak föl.</p>
<p style="text-align: justify;">4.  Ezenkívül, az összes áldozat közül kiemelkedik a bárány, amely folyamatosan áldozat volt, amint ez a Számok könyvében áll (Szám 28, 6). Ezért nevezi János evangéliuma Krisztust báránynak (Jn 1 29): íme az Isten Báránya. Megfelelőbb lett volna tehát, ha Krisztusért bárányt ajánlottak volna föl az egy pár gerle vagy galambfióka helyett.</p>
<p style="text-align: justify;"><strong>Ezzel szemben áll</strong> a Szentírás tekintélye, Lukács evangéliumának 2. fejezete a megtörténtekről tanúskodik.</p>
<p style="text-align: justify;"><strong>Válaszul </strong> azt kell mondanunk, hogy amint erről már szó volt, Krisztus a törvény alattvalója akart lenni, hogy azokat, akik a törvény alatt voltak, megváltsa, és hogy a törvény megigazulását tagjaiban lelkileg beteljesítse. A megszületett gyermekkel kapcsolatban azonban a törvény két parancsot tartalmaz. Az első, egyetemes, mindenkire vonatkozó parancs, hogy tudniillik az anya megtisztulásához szükséges idő eltelte után áldozatot ajánljanak föl mind a fiúkért, mind a lányokért, amint ez a Leviták könyve 12. fejezetében van. Ez az áldozat pedig egyrészt azon bűn kiengesztelésére szolgált, amelyben a gyermek fogant és született, másrészt pedig magának a gyermeknek bizonyos megszentelését szolgálta, minthogy őt első alkalommal mutatták be a templomban. Ez az áldozat részben égő áldozat, részben pedig bűnért való áldozat volt.</p>
<p style="text-align: justify;">A másik, különleges parancs mind az emberek, mind a háziállatok elsőszülötteire vonatkozott, mert az Úr magának tartott fönn minden elsőszülöttet Izraelben, amiatt, hogy lesújtott Egyiptom minden elsőszülöttjére az emberektől kezdve a háziállatokig, kivéve az izraeliták elsőszülöttjeit.  Ez a parancs a Kivonulás könyvének 13. fejezetében van leírva. Itt annak a Krisztus az előképéről is szó van, aki elsőszülött a testvérek között, amint mondja a Rómaiaknak írt levél (Rom 8, 29).</p>
<p style="text-align: justify;">Minthogy Krisztus asszonytól születve elsőszülött volt és a törvényt magára vette, Lukács evangélista bemutatja, hogy mindkét dolgot megtartották. Először azt, ami az elsőszülöttekre vonatkozik, <em>mikor pedig elteltek tisztulásuk napjai, Mózes törvénye szerint felvitték őt Jeruzsálembe, hogy bemutassák az Úrnak, amint az Úr törvényében írva van: »Minden elsőszülött fiúgyermek az Úrnak legyen szentelve«. </em>Másodszor azt, ami mindenkire vonatkozik, amint mondja az evangélium: <em>és</em> <em>hogy áldozatot mutassanak be, amint az Úr törvénye mondja: »Egy pár gerlét vagy két galambfiókát«.</em></p>
<p style="text-align: justify;">Az 1. ellenvetésre azt kell mondanunk, amit Nisszai Gergely mond (De occursu Dom.): <em>úgy látszik, hogy</em> <em>kizárólag a megtestesült Istenre vonatkozóan különleges a törvénynek ez a parancsa, amely másokra ettől </em><em>különböző módon teljesült. Ő az egyedüli, aki kimondhatatlan módon fogant és felfoghatatlanul született, megnyitotta a szűzi méhet, amely ez előtt a nemi egyesülés számára zárva volt, sértetlenül megőrizve a szülés után is a tisztaság pecsétjét. </em>Ezért a méh megnyitása azt jelenti, hogy ezelőtt semmi<em> </em>oda be nem jutott és semmi ezt el nem hagyta. Ebben az esetben a férfi nemre való utalás is különleges módon történik, mivel <em>ő a nő bűnétől semmiben sem volt érintve</em>. A szentség is különleges módon értelmezhető, mert <em>ő a földi romlástól a szeplőtelen születés újdonsága által nem fertőződött meg </em>[Ambrus Lukács evangéliumáról (Lk 2, 22)].</p>
<p style="text-align: justify;">A 2. ellenvetésre azt kell mondanunk, hogy amint az Isten Fia <em>nem magáért lett ember, és körülmetélt a testben, hanem hogy bennünket a kegyelem által istenekké tegyen és hogy lelkileg körülmetélődjünk, úgy miértünk állt az Úr előtt, hogy megtanuljuk magunkat bemutatni az Istennek</em>. És ez a körülmetélése után történt, hogy megmutassa, <em>senki anélkül, hogy körülmetélkedne a bűntől, nem méltó arra, hogy Isten előtt legyen</em>.</p>
<p style="text-align: justify;">A 3. ellenvetésre azt kell mondanunk, hogy az igazi áldozat azért akarta, hogy érte a törvény szerinti áldozatot fölajánlják, hogy az igazság által legyen az előkép jóváhagyva azokkal szemben, akik tagadják, hogy Krisztus a törvény Istenét hirdette az evangéliumban. <em>Nem gondolhatjuk ugyanis azt, </em>amint Origenész mondja (Hom. xiv in Luc.), <em>hogy a jó Isten Fiát az ellenség nem ő általa adott törvénye alá vetette.</em></p>
<p style="text-align: justify;">A 4. ellenvetésre azt kell mondanunk, hogy a Leviták könyvében (Lev 12, 6,8) úgy szól <em>a parancs, hogy akik megtehetik, fiukért vagy lányukért egy bárányt és ezzel együtt egy gerlét vagy egy galambot ajánljanak föl. Akik viszont ezt nem tehetik, két gerlét vagy két galambfiókát ajánljanak föl. Az Úr tehát, aki, minthogy gazdag volt, értünk szegénnyé lett, hogy az ő szegénysége által gazdaggá legyünk,</em> amint mondja a Korintusiaknak írt második levél (2Kor 8, 9), magáért a szegények áldozatát akarta fölajánlani, amint születésekor is rongyokba takarták és a jászolban nyugodott. Ennek ellenére ezeket a madarakat jelképnek is tekinthetjük <a class="footnote" href="https://www.matthaios.hu/feed/?paged=5#note-4015-3" id="return-note-4015-3" title="Itt ismét a régiek által kedvelt allegorikus magyarázattal találkozunk."><sup>3</sup></a>. A gerle mint beszédes madár a prédikációt és a hit megvallását jelzi; mint tiszta állat<em> </em>a tisztaságot jelzi, mint pedig magányos állat a szemlélődést jelzi. A galamb pedig mint szelíd és egyszerű állat a szelídséget és az egyszerűséget, mint pedig közösségben élő állat a tevékeny életet jelzi.<em> </em>Így ez az áldozat Krisztusnak és tagjainak a tökéletességére vonatkozik. <em>Mindkét állat sóhajtozó hangja a szentek jelenvaló szomorúságát jeleníti meg, a magányos gerle a könnyek imádságára, a társaságban élő galamb pedig az Egyház közös imádságára utal. </em>Mindkét állatból kettőt ajánlanak föl, megmutatva, hogy a szentségnek nemcsak a lélekben, hanem a testben is jelen kell lennie.</p>
<p style="text-align: justify;"><a name="szakasz4"></a><strong>4. SZAKASZ</strong>  [Az Isten Anyjának tisztulásáról]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1.  Úgy, látszik, hogy nem volt megfelelő, hogy az Isten Anyja a tisztulás miatt a templomba menjen.  A tisztulás ugyanis csak a tisztátalanság esetén lehetséges. De a Boldogságos Szűzben nem volt tisztátalanság, amint ez az előzőekből nyilvánvaló. Tehát nem kellett neki a tisztulás miatt a templomba mennie.</p>
<p style="text-align: justify;">2.  Ezenkívül, a Leviták könyve (Lev 12, 2-4) írja, hogy <em>ha egy asszony magzatot fogan és fiút szül, hét napig tisztátalan legyen</em>, és ezért előírják, hogy ne lépjen be a szentélybe amíg tisztulásának napjai le nem telnek. De a Boldogságos Szűz fiút szült férfi magja nélkül. Ezért nem kellet neki a templomba mennie a tisztulás miatt.</p>
<p style="text-align: justify;">3.  Ezenkívül,  a tisztátalanságtól való tisztulás csak a kegyelem által lehetséges. Az Ószövetség szentségei azonban nem közöltek kegyelmet, de ezzel szemben a Boldogságos Szűzzel együtt a kegyelem szerzője volt. Ezért nem volt megfelelő, hogy ő a tisztulás miatt a templomba menjen.</p>
<p style="text-align: justify;"><strong>Ezzel szemben áll </strong>a Szentírás tekintélye, Lukács evangéliuma (Lk 2, 22) írja, hogy <em>Mózes törvénye szerint beteltek Mária tisztulásának napjai.</em></p>
<p style="text-align: justify;"><strong>Válaszul </strong>azt kell mondanunk, a kegyelem teljessége Krisztustól árad Máriára, ezért úgy illet, hogy az anya az alázatosságban hasonló legyen a fiúhoz, Isten ugyanis az alázatosaknak ad kegyelmet, amint Jakab levele (Jak 4, 6) mondja. Ezért Krisztus, jóllehet nem volt alávetve a törvénynek, mégis magára akarta venni a körülmetélést és a törvény egyéb terheit, hogy példát adjon alázatosságból és engedelmességből, továbbá hogy igazolja a törvényt és ne adjon alkalmat a zsidók rágalmaira. Ugyanezen okok miatt akarta azt is, hogy anyja is beteljesítse a törvény előírásait, jóllehet ezeknek nem volt alávetve.</p>
<p style="text-align: justify;">Az 1. ellenvetésre azt kell mondanunk, hogy jóllehet a Boldogságos Szűzben nem volt semmilyen tisztátalanság, mégis meg akarta tartani a tisztulás törvényét, nem azért mert erre szüksége volt, hanem mert ez a törvény parancsa. Ezért az evangélista kifejezetten mondja, hogy a törvény szerint teltek be tisztulásának napjai, neki ugyanis maga számára semmilyen tisztulásra nem volt szüksége.</p>
<p style="text-align: justify;">A 2. ellenvetésre azt kell mondanunk, úgy látszik, Mózes kifejezetten mondja, hogy az Isten Anyjára nem vonatkozik a tisztátalanság, mert ő nem férfi magjából szült. Ezért nyilvánvaló, hogy számára nem volt kötelező ennek a parancsnak a megtartása, hanem ezt önként tartotta meg, amint mondtuk.</p>
<p style="text-align: justify;">A 3. ellenvetésre azt kell mondanunk, hogy a törvény szentségei nem tisztítottak meg a bűn tisztátalanságától, ami a kegyelem által történik, de ezt a megtisztulást előre jelezték, ugyanis ezek bizonyos testi tisztulással megtisztítottak valamilyen rendellenességtől, amint ezt a második részben mondottuk. A Boldogságos Szűz azonban semmilyen tisztátalanságot nem vont magára, ezért ő nem szorult tisztulásra.</p>
<div class="footnotes"><h2 class="notes">Jegyzetek:</h2><ol><li id="note-4015-1">Lásd Sámuel 2. könyvének 12. fejezete. <a href="https://www.matthaios.hu/feed/?paged=5#return-note-4015-1">&#8617;</a></li><li id="note-4015-2">Aquinói Szent Tamás az <em>oblatio, oblatus</em> szavakat használja. Ezek a szavak az adományként, áldozatként való bemutatásra, fölajánlásra utalnak. <a href="https://www.matthaios.hu/feed/?paged=5#return-note-4015-2">&#8617;</a></li><li id="note-4015-3">Itt ismét a régiek által kedvelt allegorikus magyarázattal találkozunk. <a href="https://www.matthaios.hu/feed/?paged=5#return-note-4015-3">&#8617;</a></li></ol></div></div>
    </div>
    
    <div class="article">
        <div class="title">Kegyelemtani összefoglalás (1). Bevezetés</div>
        <div class="categories">kegyelemtan</div>
        <div class="summary">Több következő (de nem feltétlenül egymást követő) bejegyzésben a katolikus kegyelemtannal foglalkozunk. A reformáció 500. évfordulója alkalmával ez a téma különösen is időszerűnek látszik. Történészek különböző szempontok szerint elemezték és elemzik a reformáció gyors, néhány évtized alatti elterjedésének okait. Hivatkoznak &#8230; <a href="https://www.matthaios.hu/kegyelemtani-osszefoglalas-bevezeto/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Több következő (de nem feltétlenül egymást követő) bejegyzésben a katolikus kegyelemtannal foglalkozunk. A reformáció 500. évfordulója alkalmával ez a téma különösen is időszerűnek látszik. Történészek különböző szempontok szerint elemezték és elemzik a reformáció gyors, néhány évtized alatti elterjedésének okait. Hivatkoznak a középkor alkonyának negatív jelenségeire és a beköszönő újkor sajátosságaira. A részletesebb elemzés kitér arra, hogy ez a korszakváltás hogyan viselte meg az Egyházat, a középkor felbomlása és az újkor viszonyaira való felkészületlenség milyen problémákat jelentett az Egyházban. Hogyan járult hozzá a gyors elterjedéshez a német területeken különösen jelenlévő Róma-ellenesség, a nominalizmus elterjedésével beköszönő teológiai hanyatlás, a felső papság politikai, gazdasági hatalmi törekvései, az alsópapság műveletlensége, sokszor züllöttsége, a hívő nép magárahagyottságából következő tudatlansága, babonák felé hajlása és még folytathatnánk.</p>
<p style="text-align: justify;">A fentiekhez még hozzá kell tenni Luther Márton személyes tulajdonságait, zsenialitását, amelynek következtében ő alkalmas volt arra, hogy a különböző problémák, hiányosságok megoldására való törekvések, politikai ambíciók mintegy az ő személyében nyerjenek egységes megjelenést, tanításában nyerjenek egységes megfogalmazást. Luther tanítása azonban mindenekelőtt a keresztény hittel kapcsolatos tanítás volt és ez így került szembe a Katolikus Egyház tanításával. A történészek feladata annak vizsgálata, hogy  az ellentétek mennyire voltak már jelen a kezdeteknél vagy mennyire élesedtek ki ezek a későbbiek folyamán, mekkora szerepe volt itt a félreértéseknek stb. Mindenesetre a luther-i reformáció tanai rövid idő alatt, még Luther életében viszonylag egységes megfogalmazást nyertek, jóllehet ez a megfogalmazás nem zárta ki, hogy nem sokkal Luther után (sőt még Luther életében) különböző irányzatok alakuljanak ki.</p>
<p style="text-align: justify;">A közvetlen oka tehát annak, hogy a Katolikus Egyház szembekerült a reformációval a reformáció tanításában volt. A tanbeli ütközés sok területen megmutatkozott, így az egyháztan, a szentségtan területén, a kinyilatkoztatás forrásainak, a Szentírásnak és a szenthagyománynak eltérő felfogásában, az eszkatológia területén, de mégis azt lehet mondani, hogy az ütközés elsődleges területe az egyén üdvösségének kérdése volt, és az itt lévő ellentétek sokban hatottak más területekre is.</p>
<p style="text-align: justify;">A katolikus teológia azon területe, amely jellemzően (de nem kizárólagosan)  az egyén üdvösségével foglalkozik, a kegyelemtan. Ez foglalkozik az üdvösséggel, mint Isten kegyelmi ajándékával, ennek ingyenességgel. Ugyanakkor ez arra is kitér, hogy milyen viszonyban vannak ezzel az ember szabad akaratból fakadó, erkölcsi cselekedetei. A kegyelemtan foglalkozik a megigazulás kérdésével, miben áll ez, hogyan kerülünk a megigazulás állapotába, el lehet-e ezt az állapotot veszíteni, és ha igen, hogyan lehet ezt visszaszerezni. A kegyelemtan foglalkozik az előrerendelés, a predesztináció kérdésével is, és azzal, hogy hogyan viszonyul egymáshoz Isten egyetemes üdvözítő akarata és az üdvösségre való isteni kiválasztás.</p>
<p style="text-align: justify;">Az áttekintésben különös gondot fordítunk a  katolikus kegyelemtan fogalmainak tartalmára. Ezen a téren ugyanis a fogalmak, szavak jelentése a katolikus és a protestáns használatban eltérő lehet. Az ökumenikus diplomácia korát érjük, a média rendszeresen értesít „történelmi” eseményekről, és ezek elvonják a figyelmet a tanításbeli különbségek fontosságáról. Az Egyház történelmének külsőleg nézve talán a legsikeresebb ökumenikus eseménye a <a href="https://hu.wikipedia.org/wiki/Bázel–ferrara–firenzei_zsinat">firenzei unió (1439)</a> volt, amikor a zsinat szintjén megvalósult a katolikus és a bizánci egyház egysége. Az unió diplomáciai előkészítése sikeres volt, a siker oka jelentős részben a Bizánci Birodalom még meglévő maradékára nehezedő török nyomás volt. A tanbeli kérdések tisztázása is sikerült, de például ez nem érintette a <a href="https://www.matthaios.hu/a-palamizmusrol-1-resz/">palamizmus</a> kérdését, pedig ez a késő-bizánci kor meghatározó teológiai irányzata volt <a class="footnote" href="https://www.matthaios.hu/feed/?paged=4#note-4056-1" id="return-note-4056-1" title="A firenzei zsinat ortodox értékelésével kapcsolatban lásd John Meyendorff: A bizánci teológia, Bizantológiai Intézeti Alapítvány 2006, 166-173 oldal."><sup>1</sup></a>. Az unió a zsinat szintjén létrejött, de gyakorlatilag nem tudott megvalósulni. 1453-ban pedig elesett Konstantinápoly.</p>
<p style="text-align: justify;">Napjainkban is érezhető valamilyen történelmi nyomás a kereszténység szakadásainak megszüntetésére. A keresztényüldözés olyan ténnyé vált, amely minden keresztényt kell, hogy érintsen. A keresztény egység megvalósulása azonban lehetetlen a tanbeli egység nélkül, ezen a téren azonban a siker érdekében tett kompromisszumoknak helye nincs. Aminek helye van, az a tanítás tisztázása, mert enélkül minden további lépés, bármilyen nagy diplomáciai sikernek is tűnjék, nem elégséges. A következő bejegyzésekben sorra kerülő összefoglalás röviden akar a kegyelemtannal foglalkozni. A célja a fogalmak tisztázása a dogmák tartalmának megvilágítása érdekében. Jóllehet alkalmanként erre  is kitérünk, de nem célja az összefoglalásnak a modern teológiai irányzatok ismertetése. Ehelyett inkább arra szeretnénk irányítani a figyelmet, hogy mi az, ami a Katolikus Egyház megváltoztathatatlan tanítása, és mi az, ami teológiai vélemény.</p>
<p style="text-align: justify;">A kegyelemtannak, a kegyelemtannal kapcsolatos katolikus dogmafejlődésnek négy különösen is intenzív szakaszát említhetjük meg. A négy szakaszból kettőt főleg a kegyelemtani eretnekségekkel való viták, a dogmák kimondása jellemzik. A másik két szakaszban inkább a mélyebb fogalmi kidolgozásról, a fogalmakkal kapcsolatos nyitott kérdések fölötti vitákról volt szó. A négy korszak a következő:</p>
<ol>
<li style="text-align: justify;">A pelágiánus viták kora. Amint erről még majd a későbbiekben szó lesz, a katolikus kegyelemtan két szélsőséges álláspont közti középutat képviseli. Egyrészt vallja, hogy az üdvösség Isten ingyenes kegyelméből van, de ugyanakkor ehhez szükségesek az ember szabad akaratból fakadó jó cselekedetei. A pelágiánusok Pelágiusz ír szerzetes (360? &#8211; 418) nyomán részben vagy teljesen tagadták a kegyelem szükségességét és ehhez elégségesnek gondolták az ember természetes jó cselekedeteit. A pelágiánus nézet  nagy ellenfele Szent Ágoston volt. A pelágiánizmussal, majd később ennek enyhéb változatával, a szemipelágiánizmussal kapcsolatban kibontakozott viták egészen a 6. századig tartottak.</li>
<li style="text-align: justify;">A középkori skolasztika kora. A középkorban, elsősorban Aquinói Szent Tamás műveiben a kegyelemtan rendszerét dolgozták ki. A fogalmakat, ezek egymáshoz való viszonyát az arisztotelészi filozófia fogalomkészletének segítségével írták le, a „kegyelem” sokjelentésű szavának egyes jelentéseit pontosították. Így jutottak el például több olyan a felosztáshoz, fogalomhoz, amelyet a kegyelemtan lényegében ma is használ. A kegyelemtan nagy témái, az aktuális és a megszentelő kegyelem, a kegyelem szükségessége, a kegyelem és a szabad akarat viszonya, az érdem, az előre elrendelés mind szerepeltek a skolasztikus kegyelemtan témái között. Aquinói Szent Tamás a kegyelemmel az emberi cselekvéssel összefüggésben, azaz az erkölcstanon belül foglalkozott. A skolasztika hanyatlásával, a középkor végén egyre inkább a nominalista megközelítés terjedt el, amelynek kegyelemtani vonatkozása is volt. A nominalista teológiában a kegyelemre való fölkészülés cselekedeteivel szemben maga a kegyelem veszített jelentőségéből, a csak emberi erőfeszítések árán megvalósuló fölkészülés esetén Isten már szinte automatikusan megadja a kegyelmet. A nominalista teológia szemipelágiánizmust idéző kijelentései megbontották a cselekedet és a kegyelem belső kapcsolatát. Az emberi cselekedet került előtérbe, amelyet Isten kegyelme csak követ.</li>
<li style="text-align: justify;">A reformáció és a trienti zsinat kora. A katolikus teológia szempontjából röviden talán úgy lehetne jellemezni a reformáció kegyelemtani álláspontját, mint a pelágiánizmussal ellentétes szélsőséges álláspontot. Itt az egyensúly fölborulását az jelenti, hogy az emberi cselekedetek üdvösség elérésében játszott szerepe lényegében eltűnik. Luther teológiai tanulmányait nominalista környezetben végezte és „lázadásában” jelentős szerepe lehetett az ebben megbúvó szemipelágiánus irányultságnak. Természetesen hiba lenne az egész reformációt a nominalizmus kétes kegyelemtani álláspontjaira adott (de a nominalizmust azért lényegében nem meghaladó) reakciónak tekinteni, de azért ez is szerepet játszhatott. Az 1517. szeptember 4-én (tehát feltehetően még a 95 tétel előtt) tartott, skolasztikát elítélő vitájában (Disputatio contra scholasticam theologiam) Luther kikelt Duns Scotus, a nominalista William Ockham és Gabriel Biel ellen <a class="footnote" href="https://www.matthaios.hu/feed/?paged=4#note-4056-2" id="return-note-4056-2" title="Ulrich G. Leinsle: A skolasztikus teológia története, Osiris 2007, 233. oldal."><sup>2</sup></a>. (Érdekes módon, a tomizmussal szemben nem fogalmazott meg bírálatot. Ennek oka föltehetően a tomizmussal kapcsolatos ismeretek hiánya lehetett.) A trienti zsinat a katolikus kegyelemtan támadott tételeit dogmaként fogalmazta meg.</li>
<li style="text-align: justify;">A tomista-molinista viták kora. A dogmák megfogalmazása után a kegyelemtan a nagy elméleti kérdések felé fordult. A központi kérdés lényegében a kegyelem és a szabad akarat viszonyának a kérdése volt, de ezzel függött össze Isten egyetemes üdvözítő akaratának és az Isten által az üdvösségre történő kiválasztásnak, a predestinációnak a viszonya is. Ezzel a témával már <a href="https://www.matthaios.hu/a-hatekony-es-az-elegseges-kegyelem-1-resz/">régebbi bejegyzések</a> is foglalkoztak, de a témára röviden még a tervezett sorozatban is kitérünk.</li>
</ol>
<div class="footnotes"><h2 class="notes">Jegyzetek:</h2><ol><li id="note-4056-1">A firenzei zsinat ortodox értékelésével kapcsolatban lásd John Meyendorff: A bizánci teológia, Bizantológiai Intézeti Alapítvány 2006, 166-173 oldal. <a href="https://www.matthaios.hu/feed/?paged=4#return-note-4056-1">&#8617;</a></li><li id="note-4056-2">Ulrich G. Leinsle: A skolasztikus teológia története, Osiris 2007, 233. oldal. <a href="https://www.matthaios.hu/feed/?paged=4#return-note-4056-2">&#8617;</a></li></ol></div></div>
    </div>
    
    <div class="article">
        <div class="title">Kegyelemtani összefoglalás (2). A kegyelem fölosztása</div>
        <div class="categories">kegyelemtan</div>
        <div class="summary">A kegyelemtan az egyén üdvösségével foglalkozik. Jézus Krisztus megváltása az egész világ számára meghozta a bűntől való megszabadulást és az Istenben való új életet. A megváltás által hozott kegyelemben ez a megváltás az egyes ember megváltásává válik. Az alábbiakban azokkal &#8230; <a href="https://www.matthaios.hu/kegyelemtani-osszefoglalas-2-a-kegyelem-fajtai/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A kegyelemtan az egyén üdvösségével foglalkozik. Jézus Krisztus megváltása az egész világ számára meghozta a bűntől való megszabadulást és az Istenben való új életet. A megváltás által hozott kegyelemben ez a megváltás az egyes ember megváltásává válik. Az alábbiakban azokkal a szempontokkal foglalkozunk, amelyek alapján meghatározható, hogy mivel is foglalkozik a kegyelemtan, és hogy a kegyelem felosztásának megfelelően, melyek lesznek a kegyelemtan fő fejezetei. Közben érintjük azt a hátteret is, amely fontos a Katolikus Egyház kegyelemmel kapcsolatos tanításának a megértéséhez. Ez adja a kegyelemmel kapcsolatos hittételek hátterét, jóllehet az egyes dogmák önmagukban, tömör megfogalmazásuk miatt nem mindig térnek ki erre a háttérre. A dogmatikus megfogalmazások, ha nem feltétlenül szükséges, nem térnek ki az egyes teológiai iskolák megközelítéseire, de mégis támaszkodnak arra, amit talán egyetemes katolikus megközelítésként lehetne megnevezni. Az idő előrehaladtával ez a megközelítés fejlődik, de ez a fejlődés a folyamatos, szerves fejlődés, amely soha nem jelenti a korábbi szakaszok visszavonását, megtagadását, hanem az erre való építést, ennek a kibontását. Ha ezt nem vesszük figyelembe, akkor a dogmák megértésével is problémák lehetnek és előfordulhat, hogy ezek kihirdetését csak olyan baleseteknek tekintik, amelyek csak akadályozzák az ökumenét és a kor igényeihez való alkalmazkodást. Valójában a dogmák az említett fejlődésnek fontos állomásai. Ebben a fejlődésben bontakozik ki Isten szavának a megértése minden kor minden embere számára, és ez a folyamat az idők végéig tart. El kell fogadnunk, bármennyire is fájdalmas ez, ezen az úton most nem minden keresztény halad együtt velünk. Ezt megértéssel kell fogadni és rá kell mutatni az út azon részére, amelyet még együtt tettünk meg. Az együtt megtett út alapján fel kell ismerni, ami közös, és ennek megfelelően cselekedni is lehet, sőt kell, de nem mondhatunk le arról, hogy folytassuk azt az utat, amely katolikus hitünk szerint az egyetlen lehetséges út. Ebben persze az is benne van, hogy mások úgy vélik, hogy ők járnak a helyes a úton. Ez lehet ugyan az akadálya annak, hogy most egyesüljenek az elszakadt közösségek, de nem lehet akadálya annak a szeretetnek, amelynek a gyökere abban van, hogy közösen valljuk Jézus Krisztust Isten Fiának, Üdvözítőnknek és Megváltónknak.</p>
<p style="text-align: justify;"><strong>Isten kegyelme – Krisztus kegyelme</strong></p>
<p style="text-align: justify;">A „kegyelem” (kharisz, gratia) szó általában arra utal, hogy valaki alacsonyabban állóra egy felette álló jószándékkal, szeretettel tekint. Ugyanakkor jelenti a szó a magasabban állótól kapott, ingyenes ajándékot is, sőt a megajándékozott ez miatti háláját is. Isten nem szorul rá egyetlen teremtményére sem, a teremtmény már a teremtésben ingyenes ajándékként kapja létét, létezésének, működésének minden pillanatát. A teremtéssel Isten működése nem szűnik meg, ez a gondviseléssel, a világ kormányzásával folytatódik. Isten működése olyan mélyen átjárja a teremtett világ működését, hogy ez kiterjed a teremtett dolgok működésének minden mozzanatára. Egyes arab filozófusok (<a href="https://hu.wikipedia.org/wiki/Muhammad_ibn_Muhammad_al-Gazáli">Al-Ghazali</a>) ezen a téren addig elmentek, hogy szerintük a világban kizárólag csak Isten működik. Aki Istenen kívül más okokat is feltételez, valójában Isten nagyságát kisebbíti. Ezzel szemben viszont tapasztalat, hogy a világban a dolgok egymásra való hatása valóságos, a hatások alapján ezeket valóságos okoknak tekintjük. A skolasztikus filozófia egyik, Isten létezése melletti érvelése szerint a tapasztalat alapján ezek az okok működésükben maguk is más okokra szorulnak. Még ha végtelen sok ilyen okot is tételezünk föl, akkor sem lenne magyarázat arra, hogy a másra rászoruló okok még összességükben is valamit okozhatnának. Tapasztalatunk tehát csak azáltal indokolható meg, hogy ezen, másodlagosnak nevezett okok mögött egy elsődleges ok van, amely nem szorul másra, és amely minden másodlagos ok működésében, ennek minden mozzanatában ezt okozó okként jelen van. Ennek fontos következménye, hogy az elsődleges ok nem a teremtett, másodlagos okok sorában helyezkedik el, hanem ezek mögött vagy inkább fölött van. Így jutunk el az isteni együttműködés fogalmához, amely minden teremtett működésben jelen van. Az isteni hatás nem nyomja el a teremtett dolgok működését, hanem ezt éppen lehetővé teszi. Ez az elsődleges okság egyetemes, nincs kivétel alóla, mindenre kiterjed s éppen a dolgok természetüknek megfelelő működését okozza. Így nem kivétel ez alól a szellemi létezők szabad akaratot feltételező működése sem. Minthogy az elsődleges ok nem a másodlagos okok sorozatába illeszkedő ok, ezért ez nem jelenti az akarat szabadságának korlátozását, az isteni együttműködés az adott létező természetének, jelen esetben a szabad akaratú szellemi létező természetének megfelelő együttműködés. Ezzel a gondolatmenettel eljutottunk tulajdonképpen ahhoz, hogy az ember szabad akaratú cselekedetei és Isten hatása egy olyan egységet képeznek a természetes rendben is, amelyben mind az ember szabad akaratú cselekedete, mind Isten hatása valóságos. Ez az egység utal arra, hogy az isteni együttműködés, jóllehet elsődleges és így meghatározza azt, amire az együttműködés vonatkozik, de mégsem szünteti meg ez azt a „meghatározást”, amelyet a szabad akaratnak tulajdonítunk a választásban. Valójában itt a teremtő és a szabad akaratú teremtmény olyan együttműködéséről van szó, amelyről azt ugyan beláthatjuk, hogy ez nem ellentmondás, de azt, hogy ez hogyan történik, nem értjük meg teljességgel. A különböző teológiai iskolák (tomisták, molinisták) különbözőképpen közelítik meg ezt a titkot, de ez most nem tartozik szorosan a témánkhoz. Most ugyancsak nem térünk ki annak a fontos kérdésnek a részletes megválaszolására sem, hogy hogyan működhet közre Isten abban a cselekedetben, amely bűnös cselekedet. Röviden csak azt említjük meg, hogy a rossz és így a legnagyobb rossz, a bűn is, nem abban a létezésben van, amelyre a cselekedet irányul, hanem valamely olyan létezés hiányában, amely nem olyan hiány, mint az, hogy az elefántnak nincsenek szárnyai, hanem valami olyannak a hiánya, aminek a létezés rendje szerint léteznie kellene (privatio). Ennek a nem létezésnek, hiánynak azonban Isten nem oka, ő ezt csak megengedi.</p>
<p style="text-align: justify;">A kegyelemtan szempontjából az előzőek azért fontosak, mert rávilágítanak arra, hogy az ember cselekedetei és Isten együttműködése között szoros kapcsolat van, itt tehát nem két egymással szembenálló, egymással versengő dologról van szó. Ez a kapcsolat van jelen a kegyelem rendjében is. Az a megkülönböztetés, amely közelebb visz a kegyelemtan tulajdonképpeni tárgyához, az Isten kegyelme és a Krisztus kegyelme közti megkülönböztetés. Ez nem arra utal, mintha Krisztus kegyelme nem lenne Isten kegyelme, hanem ez Istennek a teremtésben adott mindenre, minden emberre kiterjedő kegyelmét különbözteti meg a természetfölötti rend kegyelmétől, amelyet Krisztus megváltása szerzett vissza számunkra. A természetes rendben az Isten felé vezető út a teremtményeken keresztül vezet, ez közvetett út, amely elvezet ugyan Istenhez, de az az üdvösség, amely Isten színről-színre látásában valósul meg, már ezen a renden kívül van. A katolikus dogma szerint az ősszűlőket Isten erre a természetet meghaladó, természetfölötti üdvösségre való hívással ajándékozta meg. Az ősbűn elkövetésével ezt az ajándékot vesztették el, amelyet Krisztus megváltása szerzett vissza számunkra. Az üdvösség felé vezető úton az emberi cselekedetekre vonatkozó  isteni együttműködés természetfölötti együttműködés. Ez nem csak a cselekedet természet szerinti végrehajtására irányul, hanem ettől a természetfölötti együttműködéstől nyeri a cselekedet azt az erőt, amely alkalmassá teszi ezt arra, hogy az üdvösségre irányuló cselekedet legyen. Itt jelenik meg a kegyelem ingyenességének a szempontja. Az ember cselekedetei önmagukban, a természetes rendben lehetnek ugyan jók, de ezek erőtlenek arra, hogy az üdvösségre irányuljanak. Istennek ez a természetfölötti együttműködése eredményezi a cselekedetekhez kapcsolodó, aktuális kegyelmet, amelyet a régebbi teológiai nyelv segítő kegyelemnek is nevezett. Az aktuális kegyelem nem azonos Isten együttműködő cselekedetével (amely <a href="https://www.matthaios.hu/isten-egyszerusege/">Isten egyszerűsége</a> miatt azonos magával az isteni lényeggel), de nem azonos magával az emberi cselekedettel sem. Ez az emberben Istennek olyan hatása, amely mozdítást, indítást, de kísérést is jelent, és amely fölemeli a cselekedetet a természetfölötti szintre, azaz ez adja meg azt, hogy a cselekedet az üdvösségre irányul.</p>
<p style="text-align: justify;"><strong>Aktuális kegyelem – megszentelő kegyelem</strong></p>
<p style="text-align: justify;">Jézus Krisztus megváltásának a hatása azáltal válik hatékonnyá az emberben, hogy a régi, bűnös állapotából új állapotba, a keresztény szóhasználat szerint a megigazulás állapotába kerül. A luther-i teológiának tulajdonképpen ez a központi fogalma és éppen a megigazulás fogalmával kapcsolatban vannak jelentős különbségek a katolikus és protestáns álláspontok között. A megigazulással kapcsolatban 2000-ben született egy <a href="https://teol.lutheran.hu/etn/include/download.php?kod=397c78d3ec6e046ded2a7b7ff8b0e6ca&amp;fname=irattar/f1300.pdf">katolikus-luteránus közös nyilatkozat</a>, amelyre még majd egy külön bejegyzésben visszatérünk. A megigazulás állapotát a Trienti Zsinat dogmája összeköti a Szentlélek által a lélekbe öntött kegyelemmel és szeretettel. A megigazulás állapotát jellemző kegyelmet a katolikus szóhasználat megszentelő kegyelemnek nevezi. Míg az aktuális kegyelem az egyes cselekedetekre vonatkozó átmenő mozdítás, a megszentelő kegyelem megmaradó, állapotszerű, habituális kegyelem. A bűnök megbocsátása, eltörlése együtt jár ennek a kegyelemnek a lélekbe öntésével.</p>
<p style="text-align: justify;">Így tehát eljutottunk a katolikus kegyelemtan két nagy fejezetéhez, az aktuális és megszentelő kegyelemről szóló fejezetekhez. A két nagy fejezet persze nem független egymástól. A következőkben, követve a szokásos tárgyalást először az aktuális kegyelemről lesz szó.</p></div>
    </div>
    
    <div class="article">
        <div class="title">Kegyelemtani összefoglalás (3). Az aktuális kegyelem</div>
        <div class="categories">kegyelemtan</div>
        <div class="summary">Mi az aktuális kegyelem? Az előző bejegyzésben megkülönböztettük az egyes cselekedetekhez kapcsolodó kegyelmet a megigazultság állapotához tartozó megszentelő kegyelemtől. Az aktuális kegyelem az egyes emberi cselekedetekhez kapcsolódik és arra képesíti ezeket, hogy ezek az üdvösség felé irányuló cselekedetek legyenek. A &#8230; <a href="https://www.matthaios.hu/kegyelemtani-osszefoglalas-3-az-aktualis-kegyelem/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><strong>Mi az aktuális kegyelem?</strong></p>
<p style="text-align: justify;">Az <a href="https://www.matthaios.hu/kegyelemtani-osszefoglalas-2-a-kegyelem-fajtai/">előző bejegyzésben</a> megkülönböztettük az egyes cselekedetekhez kapcsolodó kegyelmet a megigazultság állapotához tartozó megszentelő kegyelemtől. Az aktuális kegyelem az egyes emberi cselekedetekhez kapcsolódik és arra képesíti ezeket, hogy ezek az üdvösség felé irányuló cselekedetek legyenek. A katolikus kegyelemtan az üdvösség ingyenességét és az üdvösséghez a szabad akaratú cselekedetek szükségességét egyaránt vallja. A kettő ellentmondásmentes egységét éppen az aktuális kegyelem fogalma biztosítja.</p>
<p style="text-align: justify;">Az üdvösség természetfölötti, ez az emberi természet számára elérhetetlen. Ezért ha egy cselekedet az üdvösséggel vonatkozásba kerül, szükséges, hogy a cselekedet több legyen, mint egy természetből fakadó cselekedet, ennek valamilyen természetfölötti jelleget kell nyernie. A cselekedetnek ezen felemelése az aktuális kegyelem által történik. Az aktuális kegyelem Isten hatása a lélek képességeire, az értelemre (megvilágosító kegyelem, gratia illuminans) és az akaratra (az akaratot mozgató kegyelem, gratia aspirans). Magában a kegyelemben az embernek semmi szerepe nincs, de a kegyelem által fölemelt cselekedet az ember cselekedete. Ugyancsak az előző bejegyzésben volt szó arról, hogy Isten elsődleges okként oka az ember minden cselekedetének, a cselekedet minden mozzanatának. Az emberi cselekedet teljes egészében az Isten és teljes egészében az ember műve. A „teljes egészében” kifejezés azt jelenti, hogy magában az ember által akart és véghezvitt cselekedetben nem tudunk elkülöníteni sem egy olyan részt, amely csak Istentől, sem egy olyan részt, amely csak az embertől származna. Minthogy magában a kegyelemben azonban az embernek semmi része nincs, ez teljesen Isten műve, következik, hogy a kegyelem nem lehet azonos az ember által akart és véghezvitt cselekedettel. De nem lehet azonos a kegyelmet adományozó isteni tettel sem, az aktuális kegyelem a lélekben van. Aquinói Szent Tamás (ST II/I q. 110 a. 2) az aktuális kegyelem megjelőlésére a „motus animae” kifejezést használja, azaz ezt a lélek megmozdulásának, a lélekben való indításnak tekinti <a class="footnote" href="https://www.matthaios.hu/feed/?paged=4#note-4086-1" id="return-note-4086-1" title="Magát az „actualis” szót Szent Tamás még nem használja. Ezt a szót a kegyelem ezen fajtájának megkülönböztetésére először Capreolus használta."><sup>1</sup></a>. Ezzel ugyan egyetértve, a molinista és a tomista iskola eltérően határozta meg az aktuális kegyelem közelebbi mivoltát. A molinisták szerint ez a léleknek olyan értelmi és akarati megnyilvánulásait jelenti, amelyeknek nincs emberi előzménye, amelyek kizárólag Isten lélekre gyakorolt hatásának az eredményei. Itt lehet szó megvilágosító gondolatokról, szent vágyról, a lélek gyönyörűségéről stb. Ennek az isteni hatásnak a természetfölöttisége aztán már átmegy az ezeket követő megmozdulásokba is, így válik ez a cselekedetet kísérő kegyelemmé. A tomista álláspont szerint a molinista megközelítés nem biztosítja eléggé a kegyelem kizárólagos isteni eredetét, ezért ők a „pszichológiai” aktusokat nem időben, de okozatilag megelőző, lélekben lévő átmeneti indításról, mozgásba hozatalról beszélnek.</p>
<p style="text-align: justify;">Az aktuális kegyelem teológiai fogalmának kialakulása mutatja a tanítóhivatal és a teológiai gondolkodás egymásra való hatását. A téves elképzelésekkel szemben a tanítóhivatal dogmák által is megerősítheti a fogalom egyes következményeit (néha anélkül, hogy magát a fogalmat említené), de a tanítóhivatali megnyilatkozások is hatást gyakorolnak a fogalom kialakulására, fejlődésére. A meghatározóbb azonban a Tanítóhivatal, amely azt a hitletéteményt őrzi, amelynek forrásai a Szentírás és a Szenthagyomány. Ezért a dogmák a teológiai fogalmak helyességének kritériumai. A dogmatika könyvek a dogmákkal (és az egyéb teológiai állításokkal) kapcsolatban foglalkoznak azzal, hogy ezeket hogyan tartalmazza a hitletétemény, hogyan vannak ezek jelen a forrásokban, a Szentírásban és a Szenthagyományban. Ezt követően van arról szó, hogy ezek hogyan következnek a (helyes) teológiai fogalmakból. Ebben a rövid kegyelemtani összefoglalóban a fogalmak és az ezzel kapcsolatos dogmák bemutatása a cél, ezért itt nem követjük a dogmatika könyvek tárgyalási menetét <a class="footnote" href="https://www.matthaios.hu/feed/?paged=4#note-4086-2" id="return-note-4086-2" title="A dogmákra Ludwig Ott Grundriss der Dogmatik című könyve (Verlag Nova &amp; Vetera, 11. kiadás, 2005) alapján hivatkozunk."><sup>2</sup></a>.</p>
<p style="text-align: justify;">Szorosan kapcsolódik az aktuális kegyelem fogalmához a Trienti Zsinat megigazulással foglalkozó egyik dogmája, amely szerint létezik Istennek olyan, a lélek képességeire való természetfölötti hatása, amely megelőzi a szabad akaratú döntést. Ezt a kegyelmet nevezik megelőző, fölébresztő, hívó kegyelemnek (gratia praeveniens, excitans, vocans). Az ezzel párhuzamos másik dogma: létezik Istennek olyan, lélek képességeire ható természetfölötti hatása, amely időben egybeesik a szabad akarat működésével. Ez utóbbi kegyelmet nevezik követő, kísérő, segítő kegyelemnek (gratia subsequens, concomitans, adiuvans). Az előző kegyelmet szokták önmagában működő kegyelemnek is nevezni (gratia operans), utalva arra hogy ekkor még a kegyelemhez nem kapcsolódik semmilyen emberi tevékenység. Az utóbbi esetben a kegyelmet együttműködő kegyelemnek (gratia cooperans) is szokták nevezni.  Ekkor a cselekedet szintjén a kegyelem és az ember szabad akaratból folyó működése már nem választható el egymástól úgy, mintha maga a cselekedet felbontható lenne olyan  mozzanatokra, amelyek csak a kegyelem vagy csak a cselekvő ember hatásai lennének. Itt egy cselekedetről, de a cselekedetnek két, egymástól különböző, de együttműködő elvéről van szó.</p>
<p style="text-align: justify;">Ugyancsak dogma mondja ki, hogy az akarat a kegyelem hatása alatt is szabad marad, azaz a kegyelem nem ellenállhatatlanul hat.</p>
<p style="text-align: justify;"><strong>A kegyelem szükségessége</strong></p>
<p style="text-align: justify;">A fentiek is utalnak arra, hogy a kegyelem nélkül cselekedeteink nem tudnak természetfölötti szintre emelkedni és így üdvösségünkre irányulni. Ez az állítás dogmaként is meg van fogalmazva a 2. Orange-i Zsinat pelagianusok és szemipelagianusok ellen megfogalmazott kánonjai alapján. Ez a zsinat ugyan helyi zsinat volt, de kánonjait II. Bonifác pápa jóváhagyta. A dogma szerint minden üdvösségre irányuló cselekedethez szükséges Isten belső, természetfölötti kegyelme (felemelő kegyelem, gratia elevans). Ugyancsak a 2 Orange-i Zsinat és a Trienti Zsinat dogmaként tanítja, hogy a hit és az üdvösség kezdetéhez Isten belső, természetfölötti kegyelme szükséges.</p>
<p style="text-align: justify;">A megigazultság, azaz a megszentelő kegyelem állapotában is szükséges az aktuális kegyelem. A 2. Orange-i Zsinat és a Trienti Zsinat nyomán dogma, hogy Isten külön kegyelme nélkül a megigazult nem tud kitartani a megigazultság állapotában. A végsőkig, a halálig való kitartás tehát Isten kegyelme (gratia finalis perseverantiae). A Trienti Zsinat dogmája Kálvinnal szemben jelenti ki, hogy a megigazultság kegyelme (a megszentelő kegyelem) elveszthető és ez minden súlyos bűn következtében elvész.</p>
<p style="text-align: justify;">Megemlítjük még azt az általános teológiai véleményt is, amely szerint minden üdvösségre irányuló cselekedethez a megigazultság állapotában is szükséges az aktuális kegyelem. Még egy dogma ezzel a témával kapcsolatban: a Trienti Zsinat dogmája, hogy még a megigazultság állapotában is csak Isten különleges kegyelméből lehetséges az, hogy valaki egész életében még a bocsánatos bűnöket is elkerülje.</p>
<p style="text-align: justify;"><strong>A kegyelem ingyenessége</strong></p>
<p style="text-align: justify;">A kegyelem mivoltával kapcsolatban fentebb szó volt arról, hogy a kegyelem teljes egészében Isten műve, ebben az embernek semmi szerepe nincs. Mint említettük, a cselekedet azonban már az ember műve, ugyanakkor a kegyelem műve is, az üdvösségre irányuló cselekedetben nem tudjuk megkülönböztetni azt, amit az ember tesz, attól, ami a kegyelem műve. A megkülönböztetés a cselekedet két elve között van, amelyek közül az egyik az aktuális kegyelem, a másik pedig az ezzel együttműködő ember. A kegyelem ingyenességére így az aktuális kegyelem fentiekben vázolt fogalma és a már ismertetett dogmák is utalnak. Ha ugyanis az üdvösségre irányuló cselekedethez nélkülözhetetlen az aktuális kegyelem, akkor az úgynevezett első kegyelmet (gratia prima) semmilyen emberi cselekedettel nem lehet kiérdemelni, hiszen ezek az első kegyelem előtt még kegyelem nélküliek, de ha valamilyen érdem által vonatkoznának az üdvösségre, akkor ezekhez szükséges lenne a kegyelem.</p>
<p style="text-align: justify;">Ezt az ingyenességet fogalmazza meg a 2. Orange-i Zsinat és a Trienti Zsinat alapján a dogma:  a kegyelmet természetes (tehát kegyelem nélküli) cselekedetek által nem lehet kiérdemelni.</p>
<p style="text-align: justify;">A dogmatika könyvek a kegyelem ingyenességével kapcsolatban kitérnek annak a skolasztikus alapelvnek az értelmezésére, amely szerint „facienti quod est in se, Deus non denegat gratiam”, azaz „attól, aki megteszi azt, ami tőle telik, Isten nem tagadja meg kegyelmét”. A nominalista teológia ennek az alapelvnek szemipelagianus értelmezést adott, ez pedig, amint azt az <a href="https://www.matthaios.hu/kegyelemtani-osszefoglalas-bevezeto/">egyik előző bejegyzésben</a> említettük, kiváltotta Luther ellenkezését. A nominalista értelmezés szerint a minden tőle telhetőt megcselekvő az elsődleges, amely Isten kegyelmét másodlagossá, a cselekvést követővé teszi. A helyzet valójában fordított, aki minden tőle telhetőt megtesz az üdvösség érdekében, már Isten kegyelméből, az ezzel való együttműködésben teszi ezt.</p>
<p style="text-align: justify;"><strong>Mire képes a bukott természet a kegyelem nélkül?</strong></p>
<p style="text-align: justify;">Az áteredő bűn ugyan teljesen nem rombolja le a természetet, de ezen mégis olyan sebeket ejtett, hogy bukott természetről kell beszélnünk. Ebben az állapotban az emberi cselekedetek ugyan a kegyelem hiányában nem irányulnak az üdvösségre, de ez még így sem jelenti azt, hogy a kegyelem nélkül minden cselekedet bűn. A Trienti Zsinat fontosnak tekintette ennek hangsúlyozását és ezzel kapcsolatban két dogmát mondott ki az ember két szellemi képességének, az értelemnek és akaratnak megfelelően. Az első dogma szerint az ember még a bukott természet állapotában is képes vallási és erkölcsi igazságok megismerésére. A második dogma kifejezetten nem az aktuális, hanem a megszentelő kegyelemre vonatkozik és azt állítja, hogy az ember a megszentelő kegyelem hiányában is képes az erkölcsi ételemben vett jócselekedetre. Biztos teológiai állítás <a class="footnote" href="https://www.matthaios.hu/feed/?paged=4#note-4086-3" id="return-note-4086-3" title="A dogmatika könyvek az állításokat aszerint minősítik, hogy ezek hol helyezkednek el a hittel fogadandó állítások és a az egyes teológiai vélemények között. Ez különösen a régebben írt könyvekre jellemző. A hithez tartozó állítások a „de fide” minősítét kapják, míg a lista végén a „sententia tolerata”, azaz a megtűrt vélemény van. A biztos teológiai állítás (sententia certa) azt jelenti hogy jóllehet az állítás nincs dogmaként megfogalmazva, mégis olyan szoros összefüggésben van a dogmákkal, hogy ezt tagadni már nem lehet."><sup>3</sup></a> azonban, hogy az ember aktuális kegyelem nélkül is képes erkölcsi jócselekedetek megtételére.</p>
<p style="text-align: justify;">A bukott állapotban lévő természet teljesítőképességét két biztos teológiai állítás korlátozza. Az első szerint természetfölötti kinyilatkoztatás nélkül gyakorlatilag (moraliter) lehetetlen, hogy a természetes vallási és erkölcsi igazságokat könnyen, szilárd bizonyossággal és tévedésektől teljesen mentesen felismerjék. A második állítás azt mondja, hogy a bukott természet állapotában a gyógyító kegyelem (gratia sanans) nélkül gyakorlatilag lehetetlen az összes erkölcsi törvény hosszabb időn keresztüli megtartása és az összes súlyos kísértés legyőzése. Azt hiszem, ez utóbbi állításokat az emberiség történelme és jelen helyzete is szinte tapasztalatilag igazolják.</p>
<div class="footnotes"><h2 class="notes">Jegyzetek:</h2><ol><li id="note-4086-1">Magát az „actualis” szót Szent Tamás még nem használja. Ezt a szót a kegyelem ezen fajtájának megkülönböztetésére először <a href="https://en.wikipedia.org/wiki/Jean_Capréolus">Capreolus</a> használta. <a href="https://www.matthaios.hu/feed/?paged=4#return-note-4086-1">&#8617;</a></li><li id="note-4086-2">A dogmákra Ludwig Ott Grundriss der Dogmatik című könyve (Verlag Nova &amp; Vetera, 11. kiadás, 2005) alapján hivatkozunk. <a href="https://www.matthaios.hu/feed/?paged=4#return-note-4086-2">&#8617;</a></li><li id="note-4086-3">A dogmatika könyvek az állításokat aszerint minősítik, hogy ezek hol helyezkednek el a hittel fogadandó állítások és a az egyes teológiai vélemények között. Ez különösen a régebben írt könyvekre jellemző. A hithez tartozó állítások a „de fide” minősítét kapják, míg a lista végén a „sententia tolerata”, azaz a megtűrt vélemény van. A biztos teológiai állítás (sententia certa) azt jelenti hogy jóllehet az állítás nincs dogmaként megfogalmazva, mégis olyan szoros összefüggésben van a dogmákkal, hogy ezt tagadni már nem lehet. <a href="https://www.matthaios.hu/feed/?paged=4#return-note-4086-3">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás Krisztus megkísértéséről (ST III q. 41)</div>
        <div class="categories">fordítások</div>
        <div class="summary">Nagyböjt első vasárnapjának evangéliuma Krisztus megkísértéséről szól. Az alábbiak a Summa Theologiae harmadik részéből a 41. kérdés 1. és 4. szakaszának a fordítását tartalmazzák. 41. KÉRDÉS [Krisztus megkísértése] A továbbiakban Krisztus megkísértéséről lesz szó. Ezzel kapcsolatban négy problémával foglalkozunk: Megfelelő &#8230; <a href="https://www.matthaios.hu/aquinoi-szent-tamas-krisztus-megkiserteserol-st-iii-q-41/">Folytat&#225;s <span class="meta-nav">&#8594;</span></a></div>
        <div class="content"><p><em>Nagyböjt első vasárnapjának evangéliuma Krisztus megkísértéséről szól. Az alábbiak a Summa Theologiae harmadik részéből a 41. kérdés 1. és 4. szakaszának a fordítását tartalmazzák.</em></p>
<p style="text-align: center;">41. KÉRDÉS</p>
<p style="text-align: center;">[Krisztus megkísértése]</p>
<p style="text-align: left;">A továbbiakban Krisztus megkísértéséről lesz szó. Ezzel kapcsolatban négy problémával foglalkozunk:</p>
<ol>
<li style="text-align: left;"><a href="https://www.matthaios.hu/feed/?paged=4#szakasz1">Megfelelő volt-e, hogy Krisztus kísértést szenvedett?</a></li>
<li style="text-align: left;">[Ennek idejéről.]</li>
<li style="text-align: left;">[Ennek helyéről.]</li>
<li style="text-align: left;"><a href="https://www.matthaios.hu/feed/?paged=4#szakasz4">A kísértés módjáról és sorrendjéről.</a></li>
</ol>
<p><a name="szakasz1"></a><strong>1. SZAKASZ </strong> [Megfelelő volt-e, hogy Krisztus kísértést szenvedett?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1.  Úgy látszik, nem volt megfelelő, hogy Krisztus kísértést szenvedett. A kísértés ugyanis azt jelenti, hogy elkezdődik egy kísérlet. A kísérlet azonban csak a nem ismerttel kapcsolatban értelmes. De Krisztus erejét ismerték az ördögök is, azt mondja ugyanis Lukács evangéliuma (Lk 4, 41), hogy <em>nem hagyta őket beszélni, mert tudták, hogy ő a Krisztus</em>. Úgy látszik tehát, hogy nem volt megfelelő, hogy Krisztus kísértést szenvedett.</p>
<p style="text-align: justify;">2.  Ezenkívül, Krisztus azért jött el, hogy megsemmisítse a Sátán műveit, amint ezt János első levele mondja (1Jn 3, 8): <em>azért jelent meg az Isten Fia, hogy a Sátán műveit lerontsa. </em>De valakinek a műveit lerontani nem azonos azzal, hogy ezeket elszenvedik. Ezért úgy látszik, hogy nem volt megfelelő, hogy Krisztust megkísértse a Sátán.</p>
<p style="text-align: justify;">3.  Ezenkívül három forrása van a kísértésnek: a test, a világ és a Sátán. De Krisztus nem szenvedett kísértést sem a testtől, sem a világtól. Ezért úgy látszik, hogy nem volt megfelelő, hogy őt a Sátán megkísértse.</p>
<p style="text-align: justify;"><strong>Ezzel szemben áll</strong>, amit Máté evangéliuma mond (Mt 4, 1): <em>a Lélek kivezette Jézust a pusztába, hogy megkísértse az ördög</em>.</p>
<p style="text-align: justify;"><strong>Válaszul</strong> azt kell mondanunk, hogy Krisztus azt akarta, hogy kísértést szenvedjen. Először azért, hogy nekünk a kísértések ellen segítséget nyújtson. Ezért mondja Gergely pápa homiliájában (xvi in Evang.), hogy <em>Megváltónk számára nem volt méltatlan, hogy azt akarta, kísértést szenvedjen. Ő azért jött el, hogy megöljék, hogy így kísértéseinket az ő kísértésével győzze le, amint halálával legyőzte a mi halálunkat.</em> Másodszor azért, hogy figyelmeztessen, bármennyire is szent valaki, ne vélje azt, hogy meg van óvva<em> </em>és mentes a kísértésektől. Ezért akarta, hogy keresztsége után legyen megkísértve. Hiláriusz mondja Máté evangéliumát magyarázva (Super Matth., cap. iii): <em>a Sátán a kísértésekben különösen a szentekre feni a fogát, mível inkább ezeket kívánja legyőzni. </em> Ezért mondja Jézus, Sírák fiának könyve (Sir 4, 12): <em>fiam ha Isten szolgálatába állsz, légy állhatatos a jámborságban és az istenfélelemben, és készítsd fel lelkedet a kísértésre. </em>Harmadszor, hogy példát adjon arra, hogyan győzhetjük le a Sátán kísértéseit. Ezért mondja Ágoston a Szentháromságról szóló műve negyedik könyvében, <em>hogy Krisztus átengedte magát a Sátán kísértéseinek, hogy közvetítőnk legyen a Sátán kísértéseinek legyőzésében nemcsak segítsége, hanem valódi példája által is. </em>Negyedszer, hogy megajándékozzon bennünket az irgalmasságában való bizakodással. Ezért mondja a Zsidóknak írt levél (Zsid 4, 15), hogy <em>nem olyan főpapunk van, aki nem tud részvéttel lenni gyöngeségeink iránt, hanem olyan, aki hozzánk hasonlóan mindenben kísértést szenvedett, bűn nélkül</em>.</p>
<p style="text-align: justify;">Az 1. ellenvetésre azt kell mondanunk, amit Ágoston mond az Isten városáról szóló műve kilencedik könyvében: <em>Krisztus csak annyiban tette ismertté magát az ördögöknek, amennyire ő ezt akarta. Nem úgy tette magát ismertté, hogy ő az örökkévaló élet, hanem csak hatalmának bizonyos ideig való hatásai által,</em> amelyek alapján valamilyen sejtelmük lehetett arról, hogy Krisztus az Isten Fia. Minthogy azonban benne az emberi gyengeség egyes jeleit is látták, nem voltak biztosak abban, hogy ő Isten Fia, és ezért akarta őt megkísérteni <a class="footnote" href="https://www.matthaios.hu/feed/?paged=4#note-4111-1" id="return-note-4111-1" title="Tudniillik, a Sátán."><sup>1</sup></a>. Erre utal Máté evangéliuma (Mt 4, 2-3), amikor azt mondja, hogy miután megéhezett, odajött hozzá a kísértő, mert amint Hiláriusz mondja (Super Matth., cap. iii): <em>a Sátán nem merte volna őt megkísérteni, ha nem ismert volna fel benne olyasmit az éhezés gyöngesége által, ami az emberhez tartozik. </em>Ez világos magából a kísértés módjából is, amikor azt mondja, <em>ha Isten Fia vagy</em>. Ezt magyarázva mondja Gergely pápa: <em>mit akart volna ezekkel a szavakkal jelezni, hacsak nem azt, hogy tudta, hogy az Isten Fia el fog jönni, de nem gondolta, hogy ez a test gyöngeségében történik meg?</em></p>
<p style="text-align: justify;">A 2. ellenvetésre azt kell mondanunk, hogy Krisztus nem azért jött, hogy hatalom által semmisítse meg a Sátán műveit, hanem inkább azáltal, hogy szenvedett a Sátántól és a hozzája tartozóktól, hogy így a Sátán ne a hatalom, hanem az igazság által legyen legyőzve. Ágoston mondja a Szentháromságról szóló műve 13. könyvében: <em>a Sátán fölött nem Isten hatalma, hanem igazságossága győzött.</em> Ezért Krisztus megkísértésével kapcsolatban meg kell jegyezni, hogy ez az ő akaratából történt és ezt a Sátántól szenvedte el. Az, hogy a kísértőnek felajánlotta megát, az ő akaratából történt. Ezért mondja Máté evangéliuma (Mt 4, 1), hogy <em>a Lélek elvezette Jézust a pusztába, hogy megkísértse az ördög. </em>Gergely pápa szerint ezt úgy kell érteni, hogy itt a Szentlélekről van szó, hogy tudniillik a saját Lelke vezette őt oda, hogy őt ott a gonosz lélek megtalálja. De a Sátántól szenvedi el, hogy a templomépület párkányára vagy egy igen magas hegyre vitetik. Nem kell tehát azon csodálkoznunk, amint Gergely pápa mondja, hogy az a Krisztus megengedte, hogy a Sátán őt egy magas hegyre fölvigye, aki megengedte, hogy a Sátánhoz tartozók őt keresztre feszítsék. Nem úgy kell tehát érteni, hogy a Sátán őt kényszerítve fölvitte, hanem amint Origenész mondja Lukács evangéliumát magyarázva: <em>követte őt a kísértésbe, amint a küzdő atléta akarata szerint előrehalad.</em></p>
<p style="text-align: justify;">A 3. ellenvetésre azt kell mondanunk, amit az Apostol mond (Zsid 4, 15), hogy<em> Krisztus mindenben kísértést akart szenvedni, bűn nélkül</em>. Az ellenségtől való kísértés lehet bűn nélkül, mert ez csak a külső sugallat által van. A testből kiinduló kísértés azonban nem lehet bűn nélkül, mert ez gyönyör és vágy által történik, és amint Ágoston mondja (De Civ Dei xix): <em>némely bűn akkor történik meg, amikor a test a lélekkel szemben vágyakozik</em>. Ezért Krisztus azt akarta, hogy őt az ellenség megkísértse, de azt nem, hogy testi kísértést szenvedjen.</p>
<p style="text-align: justify;"><a name="szakasz4"></a><strong>4. SZAKASZ </strong>[A kísértés módjáról és sorrendjéről]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1. Úgy látszik, hogy nem volt megfelelő a kísértés módja és sorrendje. A Sátán kísértése ugyanis a bűnre vesz rá. De ha Krisztus a kövek kenyérré változtatása által segített volna a testi éhségen, nem vétkezett volna, ahogyan nem vétkezett a kenyérszaporítással sem, mert az nem volt kisebb csoda, hogy az éhező tömegnek segített. Tehát úgy látszik, itt nem volt kísértés.</p>
<p style="text-align: justify;">2.  Nem megfelelő az, ha rábeszélő az ellenkezőt tanácsolja annak, amire a szándéka irányul. De a Sátán Krisztust a templomépület párkányára állítva a gőggel és a kevélységgel akarta megkísérteni. Tehát nem volt megfelelő, hogy azt tanácsolja neki, hogy vesse le magát, ami ellentétes a gőggel és a kevélységgel, amelyek mindig fölfelé igyekeznek.</p>
<p style="text-align: justify;">3.  Az a megfelelő, ha egy kísértésből egy bűn származik. A hegyen való megkísértés azonban két bűnre irányult, tudniillik a kapzsiságra és a bálványimádásra. Nem látszik tehát megfelelőnek a kísértés módja.</p>
<p style="text-align: justify;">4.  A kísértések a bűnre irányulnak. De hét főbűn van, amint erről a második részben szó volt. Itt azonban csak három főbűnről van szó, tudniillik a falánkságról, a kevélységről és a kapzsiságról. Tehát úgy látszik, a kísértés nem volt elégséges.</p>
<p style="text-align: justify;">5. Az összes rossz hajlam legyőzése után az emberben még megmarad a gőgre és a kevélységre való kísértés, mert <em>a gőg még a jócselekedetekben is lesben áll</em>, amint Ágoston mondja (Ep. ccxi). Máté tehát nem megfelelő módon helyezi a kapzsiságra való kísértést az utolsó helyre, a hegyre, a kevélységre való kísértést pedig a sorrendben középre, a templomba, különösen, ha figyelembe vesszük, hogy Lukács fordítva jár el.</p>
<p style="text-align: justify;">6.  Jeromos mondja Máté evangéliumát magyarázva, hogy <em>Krisztus szándéka az volt, hogy a Sátánt alázatossággal és ne hatalommal győzze le. </em>Tehát nem fölényes helyreutasítással kellet volna őt elűzni, <em>takarodj Sátán.</em></p>
<p style="text-align: justify;">7. Úgy tűnik az evangélium elbeszélése tévedést tartalmaz. Nem látszik ugyanis lehetségesnek, hogy a Sátán Krisztust a templomépület párkányára állította volna anélkül, hogy mások látták volna őt. Olyan magas hegy sincs, ahonnan az egész világot látni lehetne, hogy így Krisztusnak meg lehetett volna mutatni a világ összes országát. Úgy látszik tehát, hogy Krisztus megkísértését nem megfelelően írták le.</p>
<p style="text-align: justify;"><strong>Ezzel szemben áll</strong> a Szentírás tekintélye.</p>
<p style="text-align: justify;"><strong>Válaszul azt kell mondanunk</strong>, hogy az ellenségtől jövő kísértés sugallat útján történik, amint Gergely pápa mondja. A Sátán azonban valamit nem ugyanolyan módon sugall mindenkinek, hanem kinek-kinek az állapotát figyelembe véve történik ez. Ezért a lelki embert nem mindjárt a súlyos bűnökre kísérti, hanem lassanként az enyhébbekkel kezdi, hogy később a súlyosabbra vegye rát őt. Ezért Gergely pápa magyarázva Jób könyvének a következő részletét (Job 39, 25, Moralia) <a class="footnote" href="https://www.matthaios.hu/feed/?paged=4#note-4111-2" id="return-note-4111-2" title="Jób könyve ezen a helyen a harci ménről ír."><sup>2</sup></a>: <em>messziről szimatolja a harcot, a vezérek buzdító szavát, a sereg kiáltását, </em>mondja<em>, hogy helyesen említik a vezérek buzdító szavát és a sereg kiáltását, mert az első bűnök a rászedett lélek számára mint bizonyos előnyök mutatkoznak meg, de ezeket majd számtalan bűn követi, amíg a lelket a teljes őrületbe nem taszítják, állati kiabálással össze nem zavarják. </em>Ezt az eljárást követte a Sátán, amikor az első embereket megkísértette. Először ugyanis a tiltott fa gyümölcsének evésére csábított, mondva, hogy (Ter 3, 1) <em>miért parancsolta meg nektek Isten, hogy a kert egyetlen fájáról se egyetek? </em>Másodszor már a kevélységre csábított, amikor azt mondta, hogy <em>megnyílnak a szemeitek. </em>Harmadszor már a gőg szélsőséges fokára kísértett, amikor azt mondta, hogy <em>olyanok lesztek, mint az istenek, ismerni fogjátok a jót és a rosszat. </em></p>
<p style="text-align: justify;">A kísértésnek ezt a sorrendjét tartotta be a Sátán Krisztus esetében is. Először ugyanis arra kísértett, amit megkívánnak az emberek, bármennyire is lelki emberek legyenek, tudniillik a testi természet étel általi fönntartását. Másodszor arra tért át, ami a lelki emberekben néha hiányzik, hogy tudniillik valamit kérkedésből tesznek, ez pedig kevélység. Harmadszor pedig arra kísértett, ami már nem a lelki, hanem a testi emberek kísértése, tudniillik a gazdagságnak és a világ dicsőségének kívánása egészen az Isten megvetéséig. Ezért mondta a két első kísértéssel kapcsolatban, hogy „ha Isten Fia vagy”. A harmadik kísértés esetén ez elmaradt, mert ez nem azoknak a lelki embereknek a kísértése, akik Isten fogadott fiai, ellentétben az első két kísértéssel.</p>
<p style="text-align: justify;">Ezeknek a kísértéseknek azonban Krisztus nem az erő hatalmával, hanem a törvény bizonyságával állt ellen, <em>hogy ezáltal  több tiszteletet adjon az embernek és jobban büntesse az ellenséget, minthogy az emberi nem ellensége nem mint Isten által, hanem mint ember által lett legyőzve</em>, amint ezt Leó pápa mondja (Serm. 1, De Quadrag. 3).</p>
<p style="text-align: justify;">Az 1. ellenvetésre azt kell válaszolnunk, hogy az élet fenntartására a szükségesek használata nem a falánkság bűne, de ha az ember ennek vágyából rendezetlenül cselekszik, ez a falánkság bűnéhez tartozhat. Rendezetlenül cselekszik valaki, ha akkor, amikor emberi segítség áll rendelkezésére, csak testének fenntartása érdekében csodás módon akar ételhez jutni. Így az Úr Izrael fiainak csodálatosan adott mannát a pusztában, ahol máshonnan nem szerezhettek ételt. Hasonlóan, Krisztus a pusztában csodálatos módon táplálta a tömeget, ahol másként nem juthattak volna ételhez. De Krisztus az éhség csillapítása érdekében másként is tudott volna gondoskodni magáról, amint ezt Keresztelő János tette Máté evangéliuma szerint (Mt 3, 4) vagy egy közeli helyre siethetett volna. Ezért gondolta a Sátán, hogy Krisztus, ha csak ember lenne, vétkezne azzal, ha megpróbálna csodát tenni az éhség csillapítása érdekében.</p>
<p style="text-align: justify;">A 2. ellenvetésre azt kell válaszolnunk, hogy valaki gyakran külső megalázás által keresi azt a dicsőséget, amely által a lelki javakkal kapcsolatos emelkedettséghez jut. Ezért mondja Ágoston az Úr hegyi beszédével kapcsolatban (De Serm. Dom. in Monte ii, 12), hogy <em>ügyelni kell arra, hogy nemcsak a testi dolgok ragyogásában és pompájában, hanem magában a sárban és szennyben is lehet dicsekvés. </em>Erre utalva tanácsolta a Sátán Krisztusnak, hogy a lelki dicsőség keresésée érdekében vesse le magát a mélységbe.</p>
<p style="text-align: justify;">A 3. ellenvetésre azt kell válaszolnunk, hogy a gazdagság és a világ tisztelete utáni vágy bűn, amikor ilyen dolgokat rendezetlenül kívánnak. Ez főleg akkor mutatkozik meg, amikor ilyesmi megszerzése érdekében az ember valami tisztességtelent tesz. Ezért a Sátánnak nem volt elég az, hogy rávegyen a gazdagság és tisztelet utáni vágyakozásra, hanem arra csábította Krisztust, hogy ezen dolgok elnyeréséért őt imádja, ami a legnagyobb bűn, ez Isten ellen van. Nemcsak azt mondta, hogy <em>ha imádsz engem</em>, hanem hozzátette azt is, hogy <em>leborulva</em>, mert amint Ambrus mondja, <em>a dicsvágyban megvan az a belső veszély, hogy a másokon való uralkodás érdekében először szolgál; hódolattal meghajol, hogy tiszteletet kapjon; miközben magasabbra tör, szelídebb lesz.</em> Ehhez hasonlóan a Sátán az előző kísértésekben is az egy bűn utáni vágyból kiindulva törekedett arra, hogy más bűnre is csábítson, amint az étel iránti vágyból a szükség nélküli csodatétel hiúságára, továbbá a dicsvágy miatti, magasból való levetés által Isten megkísértésére igyekezett rávenni.</p>
<p style="text-align: justify;">A 4. ellenvetésre azt kell mondanunk, amit Ambrus mond Lukács evangéliumát (Lk 4, 13) magyarázva, <em>nem mondaná a Szentírás, hogy miután mindezek a kísértések véget értek, az ördög elhagyta őt, ha nem lett volna meg ezekben minden bűn anyaga. Ugyanis a kísértések okai a vágyak okai, ezek a vágyak pedig a testi gyönyör, a dicsőség reménye és a hatalom utáni sóvárgás. </em></p>
<p style="text-align: justify;">Az 5. ellenvetésre azt kell mondanunk, amit Ágoston mond az evangéliumok összhangjáról szóló könyvében (De Consensu Evang. ii): <em>Bizonytalan az, hogy melyik történt előbb, vajon először a föld országait mutatták meg neki, majd ezután állították őt a templomépület párkányára vagy pedig ez fordítva történt. Ez azonban nem lényegi kérdés, mert nyilvánvaló, hogy mindezek megtörténtek. </em>Úgy látszik, hogy az evangelisták különböző sorrendet tartanak, mert egyszer a kevélység után jön a vágy, máskor pedig ez fordítva van.<em> </em></p>
<p style="text-align: justify;">A 6. ellenvetésre azt kell mondanunk, hogy Krisztus, amikor eltűrte a kísértés sérelmét, azt hogy neki a Sátán azt mondta, hogy <em>ha Isten Fia vagy vesd le magad</em>, nem jött zavarba és nem feddte meg a Sátánt. Amikor azonban a Sátán azt a tiszteletet sajátította ki magának, amely Istennek jár, mondva, <em>ezt mind neked adom, ha leborulva imádsz engem, </em>haragra gerjedt és elzavarta őt mondván, takarodj Sátán. Így arra tanít a példája, hogy a bennünket ért sérelmeket nagylelkűen elviseljük, de Isten megsértésének már a hallomását se tűrjük el.</p>
<p style="text-align: justify;">A 7. ellenvetésre azt kell mondanunk, amit Krizosztomosz mond (Hom.v in Matth.): a Sátán úgy vitte Krisztust  (a templomépület párkányára), <em>hogy őt mindenki lássa, ő azonban a Sátán tudtán kívül úgy cselekedett, hogy senki se láthassa. </em>Amikor pedig a Szentírás azt mondja, hogy megmutatta neki a világ minden országát és ezek dicsőségét, <em>ezt nem úgy kell érteni, hogy látta az összes országot vagy várost</em> vagy <em>népet vagy aranyat vagy ezüstöt, hanem úgy, hogy a Sátán rámutatott, hogy az országok és városok hol helyezkednek el és ezek dicsőségét és állapotát szavakkal magyarázta el. </em>Vagy pedig Origenész szerint (Hom xxx in Luc.) <em>megmutatta hogy ő hogyan uralkodik a világon a különböző bűnök által.</em></p>
<div class="footnotes"><h2 class="notes">Jegyzetek:</h2><ol><li id="note-4111-1">Tudniillik, a Sátán. <a href="https://www.matthaios.hu/feed/?paged=4#return-note-4111-1">&#8617;</a></li><li id="note-4111-2">Jób könyve ezen a helyen a harci ménről ír. <a href="https://www.matthaios.hu/feed/?paged=4#return-note-4111-2">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás Krisztus színeváltozásáról (ST III q. 45)</div>
        <div class="categories">fordítások</div>
        <div class="summary">Nagyböjt második vasárnapjának evangéliuma Krisztus színeváltozásáról szól. Az alábbiak a Summa Theologiae harmadik része 45. kérdésének fordítását tartalmazzák. 45. KÉRDÉS [Krisztus színeváltozása] Most Krisztus színeváltozásáról lesz szó. Ezzel kapcsolatban négy problémával foglalkozunk: Megfelelő volt-e, hogy Krisztus színében elváltozott? A színeváltozás &#8230; <a href="https://www.matthaios.hu/aquinoi-szent-tamas-krisztus-szinevaltozasarol-st-iii-q-45/">Folytat&#225;s <span class="meta-nav">&#8594;</span></a></div>
        <div class="content"><p><em>Nagyböjt második vasárnapjának evangéliuma Krisztus színeváltozásáról szól. Az alábbiak a Summa Theologiae harmadik része 45. kérdésének fordítását tartalmazzák.</em></p>
<p style="text-align: center;">45. KÉRDÉS</p>
<p style="text-align: center;">[Krisztus színeváltozása]</p>
<p style="text-align: left;">Most Krisztus színeváltozásáról lesz szó. Ezzel kapcsolatban négy problémával foglalkozunk:</p>
<ol>
<li style="text-align: left;"><a href="https://www.matthaios.hu/feed/?paged=4#szakasz1">Megfelelő volt-e, hogy Krisztus színében elváltozott?</a></li>
<li style="text-align: left;"><a href="https://www.matthaios.hu/feed/?paged=4#szakasz2">A színeváltozás fényessége a dicsőség fénye volt-e?</a></li>
<li style="text-align: left;">A <a href="https://www.matthaios.hu/feed/?paged=4#szakasz3">színeváltozás tanúiról.</a></li>
<li style="text-align: left;"><a href="https://www.matthaios.hu/feed/?paged=4#szakasz4">Az Atya szavának tanúságtételéről.</a></li>
</ol>
<p><a name="szakasz1"></a><strong>1. SZAKASZ</strong>  [Megfelelő volt-e, hogy Krisztus színében elváltozott?]</p>
<p style="text-align: justify;">1.  Úgy látszik, nem volt megfelelő, hogy Krisztus színében elváltozott. A valódi testhez ugyanis nem tartozik hozzá, hogy ez különböző alakokat vegyen fel <a class="footnote" href="https://www.matthaios.hu/feed/?paged=4#note-4128-1" id="return-note-4128-1" title="Ennek és a következő ellenvetésnek a megértésében segíthet, ha figyelembe vesszük, hogy Krisztus színeváltozásának a jelölésére a latin transfiguratio (átalakulás) szót használják. Az alak (figura) és a szín az arisztotelészi kategóriák szerinti mínőség eltérő fajtáihoz tartoznak. Az alak a kiterjedéssel van kapcsolatban, ez egy test kiterjedésének a határaira vonatkozik. A szín, a fényesség (claritas) pedig közvetlenül, elsődlegesen érzékelhető minőségek. Ezek azonban kapcsolatban vannak az alakkal, a nem átlátszó test felszínével, hiszen ennek van közvetlenül színe és ez ragyoghat."><sup>1</sup></a>, ez a képzeletbeli test tulajdonsága. Krisztus teste azonban valódi test volt, amint erről az előzőekben szó volt. Úgy látszik tehát, hogy nem volt megfelelő az, hogy Krisztus színében elváltozzon.</p>
<p style="text-align: justify;">2.  Ezenkívül, az alak a mínőség negyedik fajtájába, a fényesség pedig a harmadik fajtájába tartozik. Így a fényesség Krisztus általi felvétele nem nevezhető új alak felvételének.</p>
<p style="text-align: justify;">3.  Ezenkívül, a dicsőséges test négy adománnyal rendelkezik, tudniillik a romlatlansággal, az erővel, a finomsággal és a fényességgel. Tehát nem jobban illik a fényesség felvétele, mint a másik három adományé.</p>
<p style="text-align: justify;"><strong>Ezzel szemben áll</strong>, amit Máté evangéliuma (Mt 17, 2) mond, hogy Jézus három tanítványa előtt színében elváltozott.</p>
<p style="text-align: justify;"><strong>Válaszul</strong> azt kell mondanunk, hogy az Úr, miután előre jelezte szenvedését, rá akarta venni tanítványait, hogy kövessék a szenvedésben. Ahhoz ugyanis, hogy valaki egyenesen haladjon az úton, szükséges, hogy a célt valamilyen módon előre ismerje, amint nem helyes az, ha az íjjász úgy lövi ki a nyílvesszőt, hogy előzőleg nem látta az eltalálandó célt. Ezért mondja Tamás apostol János evangéliuma szerint (Jn 14, 5), hogy <em>Uram, nem tudjuk, hová mégy, hogyan ismerhetnénk az utat? </em>Ez különösen akkor szükséges, amikor az út nehéz és viszontagságos, amikor az út fáradtságos, a cél pedig örvendetes. Krisztus azonban a szenvedés által a dicsőségre jut el, amely dicsőség nemcsak a lélek dicsősége, hiszen ezzel már fogantatásától kezdve rendelkezett, hanem a test dicsősége is, amint ezt Lukács evangéliuma mondja (Lk 24, 2): <em>hát nem ezeket kellett elszenvednie a Krisztusnak, hogy bemehessen dicsőségébe? </em>Erre akarja rávezetni azokat, akik az ő nyomát követik a szenvedésben, amint az Apostolok cselekedeteiben olvashatjuk (ApCsel 14, 22), hogy <em>sok viszontagságon át kell bemennünk az Isten országába.</em> Ezért megfelelő volt az, hogy megmutassa fényességének azt a dicsőségét (ami a színeváltozás) övéinek, amely szerint át fogja alakítani őket, amint ezt a Filippieknek írt levél mondja (Fil 3, 21): <em>átalakítja gyarló testünket, és hasonlóvá teszi az ő dicsőséges testéhez. </em>Ezért mondja Béda Márk evangéliumát magyarázva, hogy <em>kegyes előrelátással történt, hogy a mindig megmaradó boldogság rövid időre történő szemlélete által erős lélekkel elviselték a megpróbáltatásokat.</em></p>
<p style="text-align: justify;">Az 1. ellenvetésre azt kell mondanunk, amit Jeromos mond Máté evangéliumát magyarázva, hogy senki ne gondolja, hogy az „elváltozott” szó azt mondja, hogy <em>az eredeti formáját és arcát levetette vagy testének valódiságát elvesztette és lelki vagy mennyei testet vett föl. Ezzel szemben az evangelista rámutat arra, hogy hogyan alakult át, amikor azt mondja, hogy arca fényessé vált, mint a nap, ruhája pedig fehér lett, mint a hó. Ahol az arc fényessége mutatkozik meg és a ruházat ragyogását írják le, nem szűnik meg a szubsztancia, hanem ez dicsőségessé válik.</em></p>
<p style="text-align: justify;">A 2. ellenvetésre azt kell mondanunk, az alak a test határaival van összefüggésben, ezt ugyanis <em>a határ vagy határok által ragadjuk meg</em>. Ezért mindaz, ami a test határaival van összefüggésben valamilyen módon vonatkozik az alakra. Amint a test színét, úgy a fényességét is a nem átlátszó test felületén figyeljük meg. Ezért a fényesség is az alak átalakulásának mondható.</p>
<p style="text-align: justify;">A 3. ellenvetésre azt kell mondanunk, hogy a fent említett négy adomány közül egyedül a fényesség az, amely magának a személynek a minősége, a másik három ugyanis cselekedettel, mozgással vagy hatás befogadásával <a class="footnote" href="https://www.matthaios.hu/feed/?paged=4#note-4128-2" id="return-note-4128-2" title="A romolhatatlanság (impassibilitas) végső soron azt jelenti, hogy a test a szenvedéstől, azaz külső hatások befogadásától mentes."><sup>2</sup></a> van kapcsolatban. Krisztus erre a háromra is utalt jelekkel, például az erőre, amikor a tenger hullámain járt; a finomságra, amikor a szűzi méhből született; a romolhatatlanságra, amikor az őt elfogni vagy megkövezni akaró zsidók közül sértetlenül kijutott. Ezek miatt azonban nem mondjuk, hogy színében elváltozott, a színeváltozás csak arra vonatkozik, amikor személyének megjelenése változott meg.</p>
<p style="text-align: justify;"><a name="szakasz2"></a><strong>2. SZAKASZ</strong>  [A színeváltozás fényessége a dicsősége fénye volt-e?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy ez a fényesség nem a dicsőség fénye <a class="footnote" href="https://www.matthaios.hu/feed/?paged=4#note-4128-3" id="return-note-4128-3" title="A dicsőség fénye a teológia szerint Isten természetfölötti ajándékából az üdvözültek tulajdonsága."><sup>3</sup></a> volt. Beda egyik glosszája ugyanis Máté evangéliumát (Mt 17, 2) magyarázva megjegyzi, hogy <em>színében, testében elváltozott előttük,</em> mondja,<em> megmutatta nekik, nem a halhatatlanságot, hanem az eljövendő halhatatlansághoz hasonló fényességet. </em>A dicsőség fénye azonban a halhatatlanság fényessége. Tehát az a fényesség, amelyben Krisztus megmutatkozott tanítványainak, nem a dicsőség fénye volt.</p>
<p style="text-align: justify;">2.  Ezenkívül, Lukács evangéliumának azon részletével kapcsolatban, amely szerint (Lk, 9, 27) <a class="footnote" href="https://www.matthaios.hu/feed/?paged=4#note-4128-4" id="return-note-4128-4" title="A szöveg közvetlenül a színeváltozás leírását előzi meg."><sup>4</sup></a><em>nem ízlelik meg a halált, amíg meg nem látják Isten országát, </em>Béda Glosszája azt mondja, <em>azaz a test megdicsőülését az eljövendő boldogság képszerű megjelenítésében. </em>Valaminek a képe azonban nem maga a dolog. Tehát ez a fényesség nem a boldogság fénye volt.</p>
<p style="text-align: justify;">3. Ezenkívül, a dicsőség fénye csak az emberi testben lehet. A színeváltozás fényessége azonban nemcsak Krisztus testére vonatkozott, hanem a ruhájára és arra a fényes felhőre is, amely beárnyékolta tanítványait. Úgy látszik tehát, hogy ez a fényesség nem a dicsőség fénye volt.</p>
<p style="text-align: justify;"><strong>Ezzel szemben áll</strong> az, amit Máté evangéliumának azon részletével kapcsolatban (Mt 17, 2), amely szerint <em>színében elváltozott előttük, </em>Jeromos mond: <em>megmutatkozott az apostoloknak, hogy milyen lesz az ítéletkor. </em>Máté evangéliumának azon versével (Mt 16, 28) kapcsolatban, amely szerint <em>amíg meg nem látják az Emberfiát, amint eljön az ő országában, </em>mondja Krizosztomosz, hogy <em>meg akarva mutatni nekik, hogy milyen lesz az a dicsőség, amelyben később majd eljön, felfedte ezt előttük, amennyire ők ezt a földi életben képesek voltak megismerni, hogy ne bánkódjanak majd az Úr</em> <em>halálakor</em>.<em> </em></p>
<p style="text-align: justify;"><strong>Válaszul</strong> azt kell mondanunk, hogy az a fényesség, amely Krisztust színeváltozásában beragyogta, lényegét tekintve a dicsőség fénye volt, létezési módját tekintve azonban nem. A megdicsőült test fénye ugyanis, amint ezt Ágoston Dioscurus-hoz írt levelében (Ep ad Diosc. cxviii) mondja, a lélek fényességéből származik. Hasonlóan Krisztus testének fényessége a színeváltozásban istenségéből és lelkének dicsőségéből származik, amint Damaszkuszi János mondja (Orat. de Transfig.). Hogy Krisztus fogantatásától kezdve a lélek dicsősége nem áradt ki testére, bizonyos isteni rendelkezés eredménye, azért, hogy véghezvigye a romlandó testben megváltásunk titkát, amint ezt föntebb mondottuk. Ez által azonban nem vevődött el Krisztusnak az a hatalma, hogy lelkének dicsősége kiáradjon testére. Ez okozta a színeváltozás fényességét, de másként, mint a megdicsőült testben. A megdicsőült testre ugyanis ez a fényesség mint bizonyos állandóan megmaradó, testet érintő minőség áramlik ki. Így a megdicsőült testben a test ragyogása nem számít csodának. A színeváltozásban azonban a Krisztus testére a fényesség istenségéből és lelkéből nem állandóan megmaradó és testet érintő minőségként áradt ki, hanem inkább mint átmenő hatás befogadásaként, mint amikor a levegőt beragyogja a nap fénye. Így a Krisztus testében megjelenő ragyogás akkor olyan csoda volt, mint amikor a tenger vízén járt. Ezért mondja Dénes (Ep. ad Cai iv): <em>ember felett álló módon használja Krisztus az emberieket, ezt mutatja a természetfölötti módon történő szűzi foganás és az, hogy a folyékony víz megtartja a földi anyagból való lábak súlyát. </em>Tehát nem helyes az amit Szentviktori Hugó mond, hogy tudniillik Krisztus magára vette a fényesség adományát a színeváltozásban, az erő adományát, amikor a tengeren járt, a finomság adományát, amikor a szűzi méhből született, mert ezek az adományok a dicsőséges testben megmaradó minőségeket jelentenek. Ezzel szemben csodaként voltak meg benne ezek az adományok. A lélekkel kapcsolatban ehhez hasonló az a látomás, amelyben az elragadtatott Pál látta Istent, amint erről a második részben szó volt.</p>
<p style="text-align: justify;">Az 1. ellenvetésre azt kell mondanunk, hogy ezekből a szavakból nem következik, hogy Krisztus fényessége nem a dicsőség fénye volt, hanem csak az, hogy ez nem volt a dicsőséges test fénye, mert Krisztus teste még nem volt halhatatlan. Amint rendelkezés alapján volt az, hogy Krisztusban a lélek dicsősége nem áradt ki a testre, ugyanúgy rendelkezés alapján történhetett meg, hogy a fényesség adománya kiáradt a testre, ellentétben a romolhatatlanság adományával.</p>
<p style="text-align: justify;">A 2. ellenvetésre azt kell mondanunk, hogy ezt a fényességet nem azért mondják képszerűnek, mert ez nem volt a dicsőség valódi fénye, hanem azért, mert ez képszerűen képviselte annak a dicsőségnek a teljességét, amelyben majd a test megdicsőül.</p>
<p style="text-align: justify;">A 3. ellenvetésre azt kell mondanunk, hogy amint Krisztus testének fényessége a színeváltozásban megjelenítette testének eljövendő fényességét, úgy ruháinak ragyogása a szentek jövendő ragyogására utalt, amely ragyogást azonban meghaladja Krisztus fényessége, amint a hó ragyogását meghaladja a nap fénye. Ezért mondja Gergely pápa (Moral xxxii), hogy <em>Krisztus ruhái fénylővé váltak, mert minden, igazság fényében ragyogó szent a mennyei fényesség magaslatán hozzá csatlakozik. A ruhák tehát azokat az igazakat jelölik, akiket Krisztus magához köt,</em> Izaiás szavai szerint (Is 49, 18): <em>valamennyit díszként öltöd fel. </em></p>
<p style="text-align: justify;">A fényes felhő pedig a Szentlélek dicsőségét vagy az Atya erejét jelenti, amelynek árnyékában lesznek a szentek a jövendő dicsőségben, amint Origenész mondja (Tract iii in Math.). Jóllehet ez megfelelően értelmezhető úgy is, hogy ez annak a megújult világnak a ragyogását jelzi, amelyben a szentek lakni fognak. Ezért, amikor Péter házat akart építeni, a tanítványokat fényes felhő árnyékolta be.</p>
<p style="text-align: justify;"><a name="szakasz3"></a><strong>3. SZAKASZ</strong>  [A színeváltozás tanúiról.]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1.  Úgy látszik, hogy nem megfelelően lettek kiválasztva a színeváltozás tanúi. Valaki legmegfelelőbben arról tud tanúskodni, amit ismer. Krisztus színeváltozásakor azonban egyetlen embernek sem volt tapasztalata arról, hogy milyen lesz az eljövendő dicsőség, kivéve egyedül az angyalokat. Tehát a színeváltozás tanúinak inkább angyaloknak kellet volna lenniük, mint embereknek.</p>
<p style="text-align: justify;">2.  Ezenkívül, az igazság tanúihoz nem illik az, hogy ők csak valamilyen képzeletben jelenlévők legyenek, hanem az, hogy ők valóságosan legyenek jelen. Mózes és Illés azonban nem valóságosan, hanem csak a képzeletben voltak jelen, így magyarázza ugyanis valamelyik Glossza Lukács evangéliumának azt a versét (Lk 9, 30), amely szerint <em>ott volt pedig Mózes és Illés stb.: tudnunk kell, mondja, nem jelent meg ott Mózes és IIlés teste vagy lelke, hanem  csak teremtett dolgokban formálódott meg testük. Azt is lehet mondani, hogy ez az angyalok szolgálata által valósult meg úgy, hogy az angyalok az ő személyüket felvették. </em>Úgy látszik tehát, hogy ők nem megfelelő módon voltak tanúk.</p>
<p style="text-align: justify;">3. Ezenkívül az Apostolok Cselekedetei (ApCsel 10, 43) mondja, hogy Krisztusról<em> tesz tanúságot az összes próféta. </em>Tehát nem csak Mózesnek és Illésnek kellet volna jelen lenniük mint tanúknak, hanem az összes prófétának is.</p>
<p style="text-align: justify;">4.  Ezenkívül, a dicsőség minden kereszténynek meg van ígérve, akikben Krisztus színeváltozása által fől akarta ébreszteni az ezen dicsőség utáni vágyat. Ezért Krisztusnak nemcsak Pétert, Jakabot és Jánost kellett volna színeváltozása tanúiként magával vinnie, hanem az összes tanítványát.</p>
<p style="text-align: justify;"><strong>Ezzel szembenáll </strong>a evangéliumi írások tekintélye.</p>
<p style="text-align: justify;"><strong>Válaszul </strong>azt kell mondanunk, Krisztus azért akart színében elváltozni, hogy dicsőségét az embereknek megmutassa és az ez utáni vágyódást az emberekben felkeltse. Erre a dicsőségre azonban nemcsak azok az emberek jutnak el, akik utána élnek, hanem azok is, akik őt megelőzték, ezért, amikor közeledett szenvedése, <em>mind az őt követő, mind pedig az őt megelőző tömeg kiáltotta a hozsannát, </em>amint mondja Máté evangéliuma (Mt 21, 9), mintegy üdvösséget kérve tőle. Ezért megfelelő volt, hogy az őt megelőzőkből jelen legyenek tanúk, tudniillik Mózes és Illés; és az őt követőkből is, tudniillik Péter, Jakab és János; hogy két vagy három tanú igazolja ezeket az igéket.</p>
<p style="text-align: justify;">Az 1. ellenvetésre azt kell mondanunk, hogy Krisztus színeváltozása által kinyilvánította tanítványainak testének dicsőségét, ami kizárólag az emberekre tartozik. Ezért volt megfelelő az, hogy nem angyalok, hanem emberek tanúskodjanak erről.</p>
<p style="text-align: justify;">A 2. ellenvetésre azt kell mondanunk, hogy erről a Glosszáról azt mondják, hogy ez abból a könyvből való, amely címe szerint a Szentírás csodáiról szól. Ez nem autentikus könyv, tévesen tulajdonítják ezt Ágostonnak, ezért nem kell hozzá ragaszkodnunk. Jeromos azonban Máté evangéliumát magyarázva mondja: <em>azt kell látnunk, hogy az égi jelet kérő írástudóknak és farizeusoknak Krisztus megtagadta ezt, itt viszont, hogy növelje az apostolok hitét, jelet adott nekik az égből, ezért Illés leszállt onnan, ahová fölment, Mózes pedig feltámadt az alvilágból. </em>Ezt azonban nem úgy kell értenünk, hogy Mózes lelke fölvette volna testét, hanem hogy lelke valamely testet fölvéve jelent meg, ahogyan az angyalok megjelennek. Illés azonban saját testében jelent meg, de nem a legmagasabb égből jött el, hanem valamely kiváló helyről, ahová került azután, hogy tüzes szekéren elragadtatott <a class="footnote" href="https://www.matthaios.hu/feed/?paged=4#note-4128-5" id="return-note-4128-5" title="A legmagasabb ég, a caelum Empyreum a középkori teológia és kozmológia szerint a megdicsőült testek helye. A kifejezés persze ma is kifogás nélkül használható, mert a megdicsőült test anyag, az anyaggal viszont együtt jár az, hogy valamilyen értelemben helye van."><sup>5</sup></a>.</p>
<p style="text-align: justify;">A 3.ellenvetésre azt kell mondanunk, amit Kriszosztomosz mond Máté evangéliumát magyarázva: Mózes és Illés több szempont alapján kerültek az előtérbe. (1) Sokan mondták Krisztusról, hogy ő Illés vagy Jeremiás vagy pedig egy a próféták közül, ezért ő magával hozta a legfőbb prófétákat, hogy legalább itt kiderüljön, hogy mi a különbség a szolgák és az Úr között. (2) Mózes törvényt adott, Illés pedig az Úr dicsőségének harcosa volt. Azáltal, hogy ők Krisztussal együtt megjelentek, megcáfolódott a zsidók rágalma, amely szerint Krisztus megszegte a törvényt és káromlóként magának tulajdonította Isten dicsőségét. (3) Megmutatta azáltal, hogy a már meghalt Mózest és a még élő Illést magával hozta, hogy hatalma van az élet és halál fölött, és ő az élők és holtak bírája. (4) Amint Lukács evangéliuma mondja (Lk 9, 31): <em>beszéltek az ő eltávozásáról, amelyet Jeruzsálemben készült beteljesíteni. </em>Ezért, hogy ezzel kapcsolatban megerősítse tanítványai lelkét, elhozta közéjük azokat, akik az Úrért kitették magukat a halálnak: Mózes, a halál veszélyében forogva szembeszállt a fáraóval, Illés pedig Ákáb királlyal. (5) Krisztus azt akarta, hogy tanítványai példát vegyenek Mózes szelídségéről és Illés buzgóságáról. (6) Megmutatta a törvényt adó Mózes és a legfőbb próféta megjelenése által, hogy a törvény és a próféták róla szólnak. (Ez a szempont Hiláriusztól származik.)</p>
<p style="text-align: justify;">A 4. ellenvetésre azt kell mondanunk, hogy a fenséges titkokat nem kell azonnal mindenki számára kifejteni, hanem ezekhez a többiek a kiválóbbak által jutnak el a megfelelő időben. Ezért, amint Krizosztomosz mondja, <em>három kiválóbbat vitt magával.</em> Péter ugyanis kiváló volt Krisztus iránt tanúsított szeretetében és a neki adott hatalom miatt; János kiváló volt, mert őt Krisztus szüzessége miatt különösen szerette, és mert ő az evangéliumán keresztül történő tanítás kiváltságával rendelkezett; Jakab pedig kiváló volt a vértanúság kiváltsága miatt. Krisztus azonban nem akarta, hogy ők a többieknek föltámadása előtt elmondják, amit láttak, nehogy, amint Jeromos mondja, <em>hihetetlen legyen ez a dolog a nagysága miatt; nehogy az ekkora dicsőséget követő kereszt megbotránkoztassa őket; vagy nehogy ezt a nép teljesen megakadályozza; és hogy majd amikor betelnek a Szentlélekkel, akkor legyenek a lelki történések tanúi.</em></p>
<p style="text-align: justify;"><a name="szakasz4"></a><strong>4. SZAKASZ</strong>  [Az Atya szavának tanúságtételéről.]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1.  Úgy látszik, hogy a színeváltozáshoz nem megfelelően adódott hozzá az Atya szavának tanúságtétele: <em>ez az én szeretett Fiam</em>. Ugyanis, amint Jób könyve írja (Job 33, 14): <em>egyszer szól Isten, és nem hozza elő ugyanazt másodszor. </em>De a keresztségkor már ez az atyai szó tanúságot tett. Tehát nem volt megfelelő, hogy az Atya szava a színeváltozáskor ismét tanúskodjon.</p>
<p style="text-align: justify;">2.  Ezenkívül, a keresztségkor az Atya szava mellett ott volt a Szentlélek is galamb képében. Ez azonban nem történt meg a színeváltozáskor. Úgy látszik tehát, hogy nem volt megfelelő a színeváltozáskor az Atya tanúságtétele.</p>
<p style="text-align: justify;">3.  Ezenkívül, Krisztus a keresztsége után kezdett el tanítani. A keresztségkor azonban az Atya hangja nem parancsolta meg az embereknek, hogy Krisztust hallgassák. Ezt tehát nem kellett volna a színeváltozáskor sem megtenni.</p>
<p style="text-align: justify;">4.  Ezenkívül, nem szabad senkinek sem olyanokat mondani, amilyeneket nem tud elviselni, amint János evangéliuma mondja (Jn 16, 12), hogy <em>még sok mondanivalóm volna számotokra, de most még nem tudjátok elviselni</em>. De a tanítványok nem tudták az Atya hangját elviselni, Máté evangéliuma ugyanis azt mondja (Mt 17, 6), hogy <em>ennek hallatán a tanítványok arcra borultak és igen megijedtek. </em>Tehát nem kellett volna az Atyának hozzájuk szólani.</p>
<p style="text-align: justify;"><strong>Ezzel szemben áll</strong>, a Szentírás evangéliumának tekintélye.</p>
<p style="text-align: justify;"><strong>Válaszul</strong> azt kell mondanunk, hogy Isten fogadott fiaivá válása a természetes Fiú képéhez való bizonyos hasonlóság által valósul meg. Ez pedig kétféle módon történik, először az úton járás kegyelme alapján, amely még tökéletlen hasonlóság; másodszor  pedig a dicsőség által, amely már tökéletes hasonlóság, amint ezt János első levele mondja (1Jn 3, 2): <em>most Isten gyermekei vagyunk, de még nem lett nyilvánvaló, hogy mik leszünk. Tudjuk azonban, hogy amikor meg fog jelenni, hasonlók leszünk hozzá, mert látni fogjuk őt, amint van. </em>Minthogy tehát a kegyelmet a keresztségben kapjuk, a színeváltozásban pedig előre megmutatkozik az eljövendő dicsőség fényessége, ezért mind a keresztségkor, mind a színeváltozáskor megfelelő  volt az, hogy Krisztus természetes fiúságát az Atya szavának tanúsága nyilatkoztassa ki, mert ő az egyedüli, aki teljesen tudatában van ennek a tökéletes nemzésnek, a Fiúval és a Szentlélekkel együtt.</p>
<p style="text-align: justify;">Az 1. ellenvetésre azt kell mondanunk, hogy ezek a szavak Istennek arra az örök kijelentésére vonatkoznak, amelyben az Atyaisten kimondja a vele együtt örökkévaló, egyetlen Igét. És bár lehet azt mondani, hogy Isten kétszer mondja ki testi hanggal ugyanazt, de ezt nem ugyanazért teszi, hanem azért, hogy rámutasson annak különböző módjára, ahogyan az ember részesül az örök fiúsághoz való hasonlóságban.</p>
<p style="text-align: justify;">A 2. ellenvetésre azt kell mondanunk, hogy ahogyan a keresztségkor, amikor az első újjászületés titka ki lett nyilatkoztatva, a teljes Szentháromság működése megmutatkozott azáltal, hogy ott volt a megtestesült Fiú, megjelent a Szentlélek galamb képében és ott volt az Atya hangja által; úgy a színeváltozáskor, amely a második újjászületés titka, a teljes Szentháromság megjelent, az Atya a szóban, a Fiú mint ember, a Szentlélek pedig a fényes felhőben; mert amint a keresztség ártatlanságot ad, amelyet a galamb egyszerűsége jelenít meg, úgy a feltámadás a választottaknak a dicsőség fényét és a minden rossztól mentes nyugalmat adja meg, amelyet a fényes felhő jelez.</p>
<p style="text-align: justify;">A 3. ellenvetésre azt kell mondanunk, Krisztus azért jött, hogy a kegyelmet ténylegesen megadja, a dicsőséget azonban csak szavaiban ígérte meg. Ezért megfelelő volt, hogy a színeváltozáskor az embereket fölszólították, hogy őt hallgassák, de ez nem történt meg a keresztségben.</p>
<p style="text-align: justify;">A 4. ellenvetésre azt kell mondanunk, hogy megfelelő volt, hogy az Atya szavától a tanítványok megrettentek és földre borultak, minthogy annak a dicsőségnek a kiválósága, amely ott megnyilvánult, meghaladja a halandók minden érzékelését és képességét, amint azt a Kivonulás könyve mondja (Kiv 33, 20): <em>nem láthat engem ember úgy, hogy életben maradjon. </em>És ez az, amit Jeromos mond Máté evangéliumát magyarázva: <em>az emberi törékenység nem képes az ekkora dicsőség látását elviselni. </em>Az embereknek ezt a törékenységét orvosolja Krisztus, aki elvezeti őket a dicsőségre. Ezt jelzik azok a szavak, amelyeket a tanítványoknak mond: <em>keljetek föl, ne féljetek.</em></p>
<div class="footnotes"><h2 class="notes">Jegyzetek:</h2><ol><li id="note-4128-1">Ennek és a következő ellenvetésnek a megértésében segíthet, ha figyelembe vesszük, hogy Krisztus színeváltozásának a jelölésére a latin <em>transfiguratio (</em>átalakulás) szót használják. Az alak (figura) és a szín az arisztotelészi kategóriák szerinti mínőség eltérő fajtáihoz tartoznak. Az alak a kiterjedéssel van kapcsolatban, ez egy test kiterjedésének a határaira vonatkozik. A szín, a fényesség (claritas) pedig közvetlenül, elsődlegesen érzékelhető minőségek. Ezek azonban kapcsolatban vannak az alakkal, a nem átlátszó test felszínével, hiszen ennek van közvetlenül színe és ez ragyoghat. <a href="https://www.matthaios.hu/feed/?paged=4#return-note-4128-1">&#8617;</a></li><li id="note-4128-2">A romolhatatlanság (impassibilitas) végső soron azt jelenti, hogy a test a szenvedéstől, azaz külső hatások befogadásától mentes. <a href="https://www.matthaios.hu/feed/?paged=4#return-note-4128-2">&#8617;</a></li><li id="note-4128-3">A dicsőség fénye a teológia szerint Isten természetfölötti ajándékából az üdvözültek tulajdonsága. <a href="https://www.matthaios.hu/feed/?paged=4#return-note-4128-3">&#8617;</a></li><li id="note-4128-4">A szöveg közvetlenül a színeváltozás leírását előzi meg. <a href="https://www.matthaios.hu/feed/?paged=4#return-note-4128-4">&#8617;</a></li><li id="note-4128-5">A legmagasabb ég, a caelum Empyreum a középkori teológia és kozmológia szerint a megdicsőült testek helye. A kifejezés persze ma is kifogás nélkül használható, mert a megdicsőült test anyag, az anyaggal viszont együtt jár az, hogy valamilyen értelemben helye van. <a href="https://www.matthaios.hu/feed/?paged=4#return-note-4128-5">&#8617;</a></li></ol></div></div>
    </div>
    
    <div class="article">
        <div class="title">Kegyelemtani összefoglalás (4). A megszentelő kegyelem</div>
        <div class="categories">kegyelemtan</div>
        <div class="summary">Egyik előző bejegyzésben az aktuális kegyelemmel foglalkoztunk. Az aktuális kegyelem következtében lesz egy cselekedet üdvösségre irányuló, ez emeli föl a természetes képességeket arra, hogy a cselekedet olyanra irányuljon, amire az emberi cselekedet önmagában soha nem irányulhat. Az üdvösség Isten színről-színre &#8230; <a href="https://www.matthaios.hu/kegyelemtani-osszefoglalas-4-a-megszentelo-kegyelem/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><a href="https://www.matthaios.hu/kegyelemtani-osszefoglalas-3-az-aktualis-kegyelem/">Egyik előző bejegyzésben</a> az aktuális kegyelemmel foglalkoztunk. Az aktuális kegyelem következtében lesz egy cselekedet üdvösségre irányuló, ez emeli föl a természetes képességeket arra, hogy a cselekedet olyanra irányuljon, amire az emberi cselekedet önmagában soha nem irányulhat. Az üdvösség Isten színről-színre látása, amint ezt dogmaként tanítja az Egyház (XII. Benedek Benedictus Deus dogmatikus konstitúciója, DH 1000). Ezt az állapotot a földön megelőzi a megigazultság állapota, amelyben Jézus Krisztus megváltásának hatása az egyes ember életében érvényesül. Aki korábban bűnös volt, akinek állapotát az Istentől való elfordultság jellemezte, annak most eltörlődnek a bűnei és Isten fogadott fiává, Isten barátjává válik. Ezt az állapotot egy negatív kijelentéssel és pozitív kijelentésekkel jellemezhetjük. A katolikus tanítás a megigazultságról mind a negatív, mind a pozitív kijelentéseket tartalmazza <a class="footnote" href="https://www.matthaios.hu/feed/?paged=4#note-4146-1" id="return-note-4146-1" title="A megigazultsággal és a megszentelő kegyelemmel kapcsolatban is Ludwig Ott Grundriss der katholischen Dogmatik, (Verlag Nova &amp; Vetera, 11. kiadás, 2005) könyvét használjuk. A másik könyv, amit ugyancsak használunk, Schütz Antal Dogmatikája, amely reprint kiadásban elérhető (Pax Kiadó, 200). Ez utóbbi terjedelménél fogva (kétkötetes) részletesebb az előbbinél. Az újabb dogmatika könyvekből már általában hiányzik az a rendszerezettség, amely alapján világosan látható, hogy milyen súlya van az egyes teológiai kijelentéseknek."><sup>1</sup></a>. A megigazultság állapotával részletesen foglalkozott a Trienti Zsinat. A negatív kijelentés a bűnöktől való megszabadulásra vonatkozik. A bűnöktől való megszabadulás azonban többet jelent, mint azt, hogy ezeket Isten Jézus Krisztus megváltása miatt nem veszi figyelembe. A luther-i álláspont szerint a bűnös létezésével kapcsolatban nem történik változás, a bünös emberben megmarad ugyanaz az áteredő bűnnel és személyes bűnökkel terhelt természet, tehát az ember bensőleg bűnös marad, Jézus Krisztus megváltása azonban eltakarja bűnöket Isten előtt. Ha persze a bűn következtében a természet teljes és végzetes megromlását állítják, akkor logikus ez az álláspont, hiszen ez a természet nem gyógyítható, nem emelhető fel még a megigazulásban sem. Minthogy pedig a cselekedetek a természetből fakadnak, ezért a romlott természet cselekedetei semmilyen vonatkozásba nem kerülhetnek az üdvösséggel. Ez azonban nem a katolikus tanítás, amely hangsúlyozza, hogy a megigazulásban az emberi létezésből, a természetből eltűnik a bűnösség, az Istentől való elfordultság, sőt ez a természet visszakapja azt a természetfölötti tulajdonságát, szentségét, amely az ősbűn következtében veszett el. Erről a későbbiekben részletesebben is lesz szó, most először azzal foglalkozunk, hogy hogyan jut a bűnös a megigazultság állapotába.</p>
<p style="text-align: justify;">A reformátorok álláspontja szerint akkor válik valaki megigazulttá, ha megvan benne az a bizakodó hit (fides fiducialis), amelyben hiszi, hogy neki Jézus Krisztus megváltása következtében Isten nem számítja be a bűneit. A Trienti Zsinat dogmaként jelenti ki, hogy a felnőtt az aktuális kegyelem által támogatva képes a megigazultság kegyelmére cselekedetekkel fölkészülni és ez a fölkészülés szükséges is a megigazuláshoz. A fölkészülésben az első a hit, ez a hit pedig több mint az előbb említett bizakodó hit, ez a hit az úgynevezett dogmatikai hit, az Isten által kinyilatkoztatottak igaznak elfogadása (ez ugyancsak dogma).</p>
<p style="text-align: justify;">A dogmatikainak nevezett hit tartalmára nézve részletes útbaigazítást nem ad a dogma. Ezzel kapcsolatban figyelembe kell venni azt is, hogy a megigazulás a Katolikus Egyházon kívül is lehetséges. Arról, hogy az ő esetükben milyen hitről van szó, Aquinói Szent Tamás ad útbaigazítást (ST II-II q. 2. a7. ad 3):</p>
<blockquote><p><span style="font-size: medium;">Akik azonban anélkül üdvözültek, hogy nem adatott meg nekik a kinyilatkoztatás, azok nem üdvözültek a közvetítőben való hit nélkül. Mert jóllehet nem volt kifejezett hitük, mégis implicit módon hittek az isteni gondviselésben, hitték, hogy Isten az ember megszabadítója tetszése szerint kiválasztott módon, és úgy, hogy másoknak, akik ismerik ezt az igazságot, ezt kinyilatkoztatta, amint ezt Jób könyve (35, 11) mondja: &#8216;aki többre tanított minket, mint a mező barmait&#8217;.</span></p></blockquote>
<p style="text-align: justify;">A hit még a Katolikus Egyházon belül sem jelenti az összes hittétel kifejezett ismeretét. Aquinoi Szent Tamás mindenesetre megemlíti, hogy Krisztus és a Szentháromság titkának ismerete szükséges tartalma a hitnek (ST II-II q. 2 a. 7, 8), de nyilván itt sem az összes szentháromságtani és krisztológiai dogma tételszerű ismeretéről van szó. A hit összefoglalását a liturgiában imádkozott hitvallások tartalmazzák. Még azt is megemlítjük, hogy azok az egyes újabb teológiai nézetek, amelyek szerint a világvallásoknak mint kegyelmi „struktúráknak” a tanításai az üdvösséghez szükséges hit tartalmát valamilyen módon adhatnák, valójában  nincsenek összhangban a szükséges implicit hit előbb vázolt tartalmával sem. Ezen implicit hit tartalma ugyanis nem a világvallásokban található meg, hanem inkább az ezektől való, jóllehet nem feltétlenül formális távolodásban, ezek elégtelenségének bizonyos megérzésében, hiszen ebben a hitben valamilyen olyan kinyilatkoztatás után vágyakoznak implicit módon, amely máshol van. (A katolikus hit és világvallások kérdésével is foglalkozik a Hittani Kongregáció <a href="http://uj.katolikus.hu/konyvtar.php?h=149">Dominus Jesus</a> nyilatkozata.) A hit azonban önmagában nem elég a megigazuláshoz, ugyancsak dogma szerint ehhez még további felkészítő cselekedetek szükségesek. A trienti zsinat föl is sorolja, melyek azok az előkészítő lépések, amelyek a megigazuláshoz vezetnek. A zsinat szerint a hiten kívül a megigazulást előkészítő cselekedetek a félelem, a remény, a kezdő szeretet, a bűnbánat és a jószándék.</p>
<p style="text-align: justify;">Itt a földön a megigazultság állapota azonban nem tart feltétlenül az élet végéig. Dogma mondja ki (amint azt már a régebbi bejegyzésben említettük), hogy ez az állapot a halálos bűn elkövetése által megszűnik. Egy másik dogma szerint, külön kinyilatkoztatás nélkül, senki sem lehet bizonyos a hit biztosságával arról, hogy ő a megigazultság, a kegyelem állapotában van. Ez azonban nem jelenti azt, hogy megigazultságunkkal kapcsolatban a teljes bizonytalanságban vagyunk. Úgynevezett erkölcsi bizonyossággal erről meg lehetünk győződve, ha úgy látjuk, hogy teljesítettük azt, ami részünkről a megigazuláshoz szükséges, Isten irgalmában remélve feltételezhetjük magunkban ezt az állapotot.</p>
<p style="text-align: justify;">Az előzőekben már röviden utaltunk arra, hogy a megigazultság katolikus fogalma nemcsak azt jelenti, hogy Isten nem számítja be bűneinket, hanem azt is, hogy ezek a bűnök ténylegesen eltörlődnek (a Trienti Zsinat dogmája). Az az állapot tehát, amelybe az áteredő bűn és személyes bűneink következtében kerültünk, megszűnik, és az új állapot a megszentelő kegyelem állapota lesz, a megigazulás ugyanis elválaszthatatlan ettől. A Trienti Zsinat dogmája szerint, a megigazulás nemcsak bűnbocsánat, hanem a belső embernek megújítása és megszentelése. Ez az állapotszerű megszentelés a teológiai szerint abban áll, hogy a lélek a megigazulásban egy új, természetfölötti tulajdonságot, minőséget kap, amelyet megszentelő kegyelemnek nevezünk. A Trienti Zsinat a megszentelő kegyelemről (nem használva magát a kifejezést) mint a megigazulás egyetlen formai okáról beszél, amely „Isten igazságossága, nem ahogyan ő igaz, hanem amivel megigazulttá tesz bennünket” (DH 1529). Az Arisztotelészig visszamenő gyakorlat szerint valamit akkor értünk meg teljesen, ha ezt okaiban értjük meg. A Trienti Zsinat a többi okot is említi: a megigazulás cél oka „Isten és Krisztus dicsősége és az örök élet”; megvalósító oka a „könyörülő Isten, aki ingyen megtisztít és megszentel”; kiérdemlő oka Jézus Krisztus szenvedése és halála; eszköz oka pedig a keresztség szentsége.</p>
<p style="text-align: justify;">A megszentelő kegyelem tehát egy új természetfölötti, tartósan megmaradó minőséget ad a léleknek. A megszentelő kegyelem úgy alapja a lélek természetfölötti életének, ahogyan természet alapja a természetes életnek. Ezért szokták a megszentelő kegyelmet átvitt értelemben második természetnek is nevezni. Ahogyan az ember megszületik természete szerint, úgy születik újjá a lélek a megszenteló kegyelmet közvetítő keresztségben és a halálos bűn által elvesztett megszentelő kegyelmet visszaszerző bűnbánat szentségében.</p>
<p style="text-align: justify;">A teológia fölsorolja a megszentelő kegyelem hatásait a lélekre. Dogma szerint a megszentelő kegyelem az isteni természetben való részesedés. A keresztény élet célja az az Istennel való egység, amely majd teljesen Isten színről-színre való látásában fog megvalósulni. Ez az egység nem jelenti a teremtettség, az önálló létezés megszűnésével járó Istenbe „olvadást”, ez az isteni természetben, az isteni életben való részesedés által valósul meg. Ez a részesedés az ember természetének változásával jár, ezáltal alapozódik meg a képességek, az értelem és akarat fölemelése úgy, hogy ezek Istenhez kapcsolódhatnak. A színről-színre látásban ezt a teológia a dicsőség fényének (lumen gloriae) nevezi, a megszentelő kegyelem ennek csírája, valamilyen értelemben ennek kezdete a földi életben.</p>
<p style="text-align: justify;">Amint a neve is mutatja és amint erről már volt szó, a megszentelő kegyelem megszenteli a lelket (dogma). Általános teológiai vélemény szerint a megszentelő kegyelem természetfölötti szépséget ad a léleknek. Ugyancsak dogma szerint a megszentelő kegyelem Isten barátjává, Isten gyermekévé és a mennyország örökösévé tesz. Biztos teológiai tanítás, hogy a megszentelő kegyelem a Szentlélek templomává tesz.</p>
<p style="text-align: justify;">Amint az előzőekben láttuk, a megigazulás, a megszentelő kegyelem Isten ingyenes ajándéka, amely azonban föltételezi a kegyelemmel együttműködő akarat cselekedeteit. A megszentelő kegyelem állapotában végzett jócselekedetek azonban Isten ígérete alapján már érdemként számítódnak be. Ezzel részletesebben egy <a href="http://www.matthaios.hu/ki-lehet-e-erdemelni-az-udvosseget/">régebbi bejegyzés</a> foglalkozott.</p>
<p style="text-align: justify;">A Trienti Zsinat dogmája szerint a megszentelő kegyelemmel együtt a három teológiai erény, a hit, a remény és a szeret erénye is a lélekbe öntődik. Az egyik következő bejegyzés ezzel és a lélek természetfölötti életének dogmatikai alapjaival foglalkozik majd.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-4146-1">A megigazultsággal és a megszentelő kegyelemmel kapcsolatban is Ludwig Ott Grundriss der katholischen Dogmatik, (Verlag Nova &amp; Vetera, 11. kiadás, 2005) könyvét használjuk. A másik könyv, amit ugyancsak használunk, Schütz Antal Dogmatikája, amely reprint kiadásban elérhető (Pax Kiadó, 200). Ez utóbbi terjedelménél fogva (kétkötetes) részletesebb az előbbinél. Az újabb dogmatika könyvekből már általában hiányzik az a rendszerezettség, amely alapján világosan látható, hogy milyen súlya van az egyes teológiai kijelentéseknek. <a href="https://www.matthaios.hu/feed/?paged=4#return-note-4146-1">&#8617;</a></li></ol></div></div>
    </div>
    
    <div class="article">
        <div class="title">Az 1. Vatikáni Zsinat kinyilatkoztatásról szóló tanítása</div>
        <div class="categories">teológia</div>
        <div class="summary">Ennek a bejegyzésnek a megírására a jezsuita blog egyik bejegyzése adott alkalmat. A bejegyzés egy kétrészes sorozat első része, a sorozat témája a kinyilatkoztatás 2. Vatikáni Zsinat Dei Verbum dogmatikus konstitúciója szerinti fogalmának összehasonlítása az 1. Vatikáni Zsinat szerző szerint problematikus fogalmával. &#8230; <a href="https://www.matthaios.hu/az-1-vatikani-zsinat-kinyilatkoztatasrol-szolo-tanitasa/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ennek a bejegyzésnek a megírására a jezsuita blog <a href="http://jezsuita.blog.hu/2017/03/20/a_kinyilatkoztatas_fogalma_az_i_es_a_ii_vatikani_zsinaton_i_resz">egyik bejegyzése</a> adott alkalmat. A bejegyzés egy kétrészes sorozat első része, a sorozat témája a kinyilatkoztatás 2. Vatikáni Zsinat <em>Dei Verbum</em> dogmatikus konstitúciója szerinti fogalmának összehasonlítása az 1. Vatikáni Zsinat szerző szerint problematikus fogalmával. Ez a bejegyzés tulajdonképpen válasz a jezsuita blog bejegyzésére.</p>
<p style="text-align: justify;">A szerző szerint az 1. Vatikáni Zsinat kinyilatkoztatás fogalma olyan torzulásokat tartalmaz, amelyek nem voltak jellemzőek Trienti Zsinatot megelőző korra, de még a Trienti Zsinatra sem. Ez a torzulás a Trienti Zsinat után kezdődött, a szerző két nagy teológust is említ ezzel kapcsolatban: <a href="https://hu.wikipedia.org/wiki/Francisco_Suárez">Francisco Suarez</a>, jezsuita teológust és a tomista <a href="https://hu.wikipedia.org/wiki/Tommaso_Cajetan_De_Vio">Caietanus bíborost</a>.  (Ez utóbbi ugyan még a Trienti Zsinat kezdete előtt meghalt.) A torzulás leginkább két ponton látszik. A szerző szerint a Trienti Zsinat előtt, de még a Trienti Zsinaton sem nagyon használták a „kinyilatkoztatás” (revelatio) szót, maga a szó is a 19. században és elsősorban az 1. Vatikáni Zsinaton került intenzív tanítóhivatali használatba, mégpedig egy racionalista értelmezést, jelentést felvéve.</p>
<blockquote><p><span style="font-size: medium;">A kinyilatkoztatás azon „modern” (ám szükségképpen egyoldalú) fogalma, amely erre a teológiai értelmezésre támaszkodik, fokozatosan egyre elterjedtebbé (sőt kizárólagossá) vált, s egyre inkább azt a benyomást keltette, mintha a „kinyilatkoztatás” igaz kijelentésekből (igaz propozíciókból) állna, amelyek a hit objektumának volnának hivatottak nyelvi kifejezést biztosítani. A szó tehát többé tehát nem a hívő ember értelmének Isten általi megvilágosítását jelölte az isteni igazságokra vonatkozóan, ahogyan azt egészen a középkorig bezárólag értették (vö. Yves Congar, <em>La tradizione e le tradizioni </em>1, Saggio Storico, Roma 1964, 200-236, valamint az itt felsorolt dokumentáció), hanem a Suárez által kijelölt pályán mozog. Kezdetét veszi a kinyilatkoztatás „külső” teológiai kategóriává válása (extrinszecizálódás) és ezzel párhuzamosan „tárggyá” merevedése  (el-objektiválódás).</span></p></blockquote>
<p style="text-align: justify;">A továbbiakban meg szeretnénk mutatni, hogy az 1.Vatikáni Zsinat a katolikus tanítás folytonosságában értelmezhető. A fentiekben vázolt történeti folyamat valóságának cáfolata nem igazán nehéz. Aquinói Szent Tamás ugyanis a Trienti Zsinatot megelőző középkor teológus volt, az ő kinyilatkoztatás fogalma viszont nem áll távol az 1.Vatikáni Zsinat és az öt követő kor kinyilatkoztatás fogalomától. Magát a „revelatio” szót például a Summa Theologiae bevezető, a szent tudománnyal, a teológiával foglalkozó első kérdése 20 alkalommal említi. Ebből a revelációból, kinyilatkoztatásból származnak azok az elvek, amelyek a teológia tudományának első elvei (prima principia). A kinyilatkoztatás pedig hozzánk embereken keresztül jut el, ezáltal történik „a hívő ember értelmének Isten általi megvilágosítása”. Szent Tamás beszél azoknak az embereknek tekintélyéről, akiken keresztül hozzánk eljut a kinyilatkoztatás (ST I q. 1 a. 2 ad 2). Az „értelem megvilágosodása” az emberek által közvetített kinyilatkoztatás befogadása által történik.</p>
<p style="text-align: justify;">A történelemben megvalósuló kinyilatkoztatás egyéni, személyes befogadása ugyanis a hit természetfölötti erénye által valósul meg. Szent Tamás nem hagy kétséget afelől, hogy a hit magába foglalja „propozíciók”, kijelentések igaznak tartását. A hit tárgyával foglalkozó kérdés második szakasza (ST II-II q. 1, a. 1) kifejezetten azzal a problémával foglalkozik, hogy az egyszerű Istenről szóló hit tárgya lehet-e valami, kijelentések módjára összetett dolog (aliquid complexum per modum enuntiabilis). Szent Tamás igenlő válaszának indoklása az, hogy a megismerőben a megismertről való ismeret a megismerő módja szerint van jelen. (cognita sunt in cognoscente secundum modum cognoscentis). Minthogy az emberi megismerésnek az a tulajdonsága, hogy a megismert igazság kijelentések által fejeződik ki (és még hozzátehetjük, ez által adódik át a másik ember számára), így az ember hitének tárgya is összetett és ezt az összetételt a kijelentések adják. Így tehát, amikor a 19. század második felében az Egyház tanítását a kinyilatkoztatás kijelentésekben is kifejezhető ismeretének tagadásával szemben kellett megfogalmazni, ez a megfogalmazás nem valamilyen Trienti Zsinat után bekövetkezett romlás alapján történt, ezekben a dogmákban az Egyház élő, de eddig még dogmákban nem megfogalmazódott tanítása, hagyománya fogalmazódott meg. (Persze a dogmák elfogadása mindenképpen kötelező, már egyetlen dogma szándékos tagadása megfoszt a hit természetfölötti erényétől.)</p>
<p style="text-align: justify;">A másik fő kifogás az 1. Vatikáni Zsinat kinyilatkoztatás fogalmával az, hogy ez a természetes és természetfölötti rend különbségét tételezi föl:</p>
<blockquote><p><span style="font-size: medium;">Az I. <em>Vaticanum</em> tehát a „természetes” és a „természetfeletti” elválasztására épülő teológiai perspektívát vezetett be és szentesített. Ez annyiban bizonyult problematikusnak, hogy – mértékadó középkori szerzőkkel ellentétben – ebben az értelemben a „természetfeletti”, bizonyos értelemben csak ráadásképpen hozzáilleszkedik, mintegy „hozzá van ragasztva” a természeteshez, illetve (mint arról maga a <em>super-naturale </em>szó is tanúskodik: DH 3005) ráépül arra. Ezzel a zsinat <em>egy</em> bizonyos <em>Tridentinum</em> utáni teológia vonalában áll be. Ez a felfogás Caietanó-tól, de főleg Suárez-től kezdve úgy kezdte érteni a természetes és a természetfeletti viszonyát, mintha két egymásra épülő emeletről lenne szó, amelyek olyannyira világosan elkülönülnek, hogy voltaképpen nincs is sok közük egymáshoz. (Megjegyzendő, hogy a középkor legnagyobb teológusa, Aquinói Szent Tamással [1224-1274] jóval árnyaltabb álláspontot képviselt, amennyiben az „Isten látására irányuló természetes [!] vágyról” [<em>desiderium naturale videndi Deum</em>] beszélt.</span></p></blockquote>
<p style="text-align: justify;">A természetes és természetfölötti különségével, a „desiderium naturale vivendi Deum” kérdésével a blog régebbi bejegyzései részletesebben foglalkoztak (ezek közül az első bejegyzés <a href="https://www.matthaios.hu/a-termeszetes-es-termeszetfolotti/">itt</a> található meg), így most ezzel a kérdéssel csak a kinyilatkoztatással kapcsolatban foglalkozunk. A szerző nem tudja elképzelni, hogy két dolog úgy is különbözhet egymástól, hogy ezek nem „ragasztva vannak egymáshoz” (a bejegyzés máshol „kémiai tisztasággal elválaszthatóságról” ír). Ez talán a (középkori és Trienti Zsinat utáni) skolasztikus filozófia ismeretének hiányából adódik. A szerző csak a fizikai különbséget (distinctio physica) tudja elképzelni. Van azonban az úgynevezett metafizikai különbség (distinctio metaphysica) is, amelyben bensőleg szorosan összetartozó dolgok különböznek egymástól, úgy hogy ezek fizikai szétválasztása lehetetlen. A lélek így különbözik a benne lévő természetfölötti megszentelő kegyelemtől. Ezek igen szoros és belső egységet alkotnak, de mégsem azonosak egymással, mert a léleknek ez a tulajdonsága például a keresztség előtt nincs meg. Az igaz, hogy a természetfölötti bizonyos értelemben ráadásnak tekinthető, hiszen ez, amint a neve is mutatja, a természetes fölött van, de ebben a különbözőségben is szoros egységet alkot a természettel. A természetfölötti nem annyira ráépül a természetre, hanem fölemeli ezt. Az hogy a földön állok, vagy egy repülőről nézek le a földre, különbséget jelent, de ez nem valamilyen ráépülés, hanem a fölemelés miatt van így. A ráépülés csak annyiban jogos kifejezés, amennyiben a természetfölötti olyat jelöl, ami nem maga a természetes szubsztancia, hanem ennek tulajdonsága. A ráépülés idézet szerint értelmezése azonban valami olyat jelentene, hogy egy természetes és egy természetfölötti szubsztancia lenne valamilyen egységben „összeragasztva”. Aki csak egy kicsit is ismeri a (skolasztikus) teológiát, csak mosolyog ezen az elképzelésen.</p>
<p style="text-align: justify;">A természetes és természetfölötti közötti határozott különbség pedig ugyancsak nem a Trienti Zsinat utáni teológia találmánya, ez központi gondolatként megtalálható Aquinói Szent Tamásnál, például a kinyilatkoztatással kapcsolatban is. Rögtön a Summa Theologia kezdetén, a már említett első kérdés első szakasza azzal a kérdéssel foglalkozik, hogy miért van egyáltalán szükség teológiára, hiszen a filozófia (a kinyilatkoztatás által nem segített, nem fölemelt értelem) igazolja Isten létezését és bizonyos tulajdonságait. A teológia szükségességének indoklása világosan utal a természetes (filozófiai) és a kinyilatkoztatott, természetfölötti megismerés különbségére:</p>
<blockquote><p><span style="font-size: medium;">Válaszul azt kell mondanunk, hogy az ember üdvösségéhez szükség van az emberi értelemmel vizsgálódó filozófiai tudományokon kívül olyan tudományra is, amely isteni kinyilatkoztatáson alapul. Mindenekelőtt azért, mert az ember Istenre mint olyan célra irányul, ami az ész felfogóképességét meghaladja, ahogy a Szentírás mondja: „Isten, nálad nélkül nem látta szem, amit azoknak készítettél, akik szeretnek téged” (Iz 44).  Ámde szükséges, hogy előzetesen ismerjék a célt az emberek, akiknek szándékait és cselekedeteit célra kell irányítaniuk. Ezért az ember üdvösségéhez szükséges, hogy isteni kinyilatkoztatás által olyan dolgokról értesüljön, amelyek értelmét meghaladják.</span></p>
<p><span style="font-size: medium;">Arra is isteni kinyilatkoztatásnak kell oktatnia az embert, ami értelme által megismerhető, mert Istenről az értelem által csak kevés ember, hosszú idő alatt és számos tévedéssel elegyítve szerezhetne ismereteket, pedig ettől függ az ember egész üdve, ami Istenben van. Ahhoz tehát, hogy megfelelő módon és biztosabban üdvözülhessenek, szükséges, hogy Istenről kinyilatkoztatás által szerezzenek ismereteket.</span></p>
<p><span style="font-size: medium;">Az emberi értelemmel vizsgálódó filozófiai tudományokon kívül szükség van tehát olyan szent tudományra is, amely a kinyilatkoztatásra alapul (ST I q. 1 a. 1, Tudós-Takács János fordítása).</span></p></blockquote>
<p style="text-align: justify;">Amint a fenti idézetből is kitűnik, Szent Tamás határozott különbséget tesz a megismerés két módja között: a természetes (kinyilatkoztatás által nem támogatott) értelem megismerése és a kinyilatkozás által történő megismerés között. Ez a különbség nemcsak abban nyilvánul meg, hogy az értelem számára elérhetetlen ismeretek a kinyilatkoztatásban találhatóak meg, hanem itt a megismerés két módjáról, két rendjéről van szó, hiszen vannak, akik az Istenre vonatkozó, filozófiai úton is megszerezhető ismeretekhez sem a természetes rendben, hanem a természetfölötti rendben, a kinyilatkoztatáson keresztül jutnak el. Tanulságos lehet a fenti idézettel összevetni 2. Vatikáni Zsinat <em><a href="http://www.katolikus.hu/zsinat/zs_11.html">Dei Verbum</a> </em>dogmatikus konstitúciójának megfelelő részletét:</p>
<blockquote><p><span style="font-size: medium;">A Szent Zsinat vallja, hogy &#8220;Istent, mindenek létalapját és célját, az emberi ész természetes világosságával a teremtett dolgokból biztosan meg lehet ismerni&#8221; <i>(vö.</i> <i>Róm 1,20)</i>; tanítja, hogy az isteni kinyilatkoztatásnak kell tulajdonítani &#8220;hogy mindaz, ami az isteni dolgokban az emberi értelem számára önmagában nem elérhetetlen, az emberi nem jelen állapotában is mindenki számára akadálytalanul, bizonyossággal és minden tévedés nélkül megismerhetõ.&#8221;</span></p></blockquote>
<p style="text-align: justify;">Összefoglalva tehát megállapíthatjuk, hogy az 1. Vatikáni Zsinat nem a Trienti Zsinat utáni teológia újításait emelte a dogma szintjére, hanem az élő hagyományban meglévő, bennfoglalt tanítást tette kifejezetté. Az Egyházban az átadás folyamán a hagyomány, a hitletétemény fejlődik. Ez a fejlődés a bennfoglalt mélyebb kifejtését jelenti, tehát nem lehet ellentmondásban a bennfoglalttal és a már kifejtettel, különösen nem a visszavonhatatlan dogmákkal. Hasonlóan nem tartalmazhat olyan új dolgokat, amelyek bennfoglaltan sincsenek meg a hagyományban. Befejezésül idézném <a href="https://thomistica.net/news/2017/3/6/new-book-from-lawrence-feingold-an-introduction-to-fundamental-theology">Lawrence Feingold Faith Comes from What is Heard: An Introduction to Fundamental Theology</a> című könyvét (7. fejezet, a Hagyomány fejlődése című alfejezet):</p>
<blockquote>
<p style="text-align: justify;"><span style="font-size: medium;">Néha egyes katolikusok hasonló hibába [a protestantizmus hibájába] esnek, leértékelve az Egyház történetének hosszú szakaszait, mint például a középkort, a skolasztikát, a Trienti Zsinattól a 2. Vatikáni Zsinatig terjedő kort vagy pedig a 2. Vatikáni Zsinattól eltelt időt. Ezek a nézetek bizonyos önteltségről, „párt-szellemről” árulkodnak és összeférhetetlenek a hagyomány Egyház életében történő fejlődésével, ahogyan ezt a Dei Verbum 8. pontjából vett [idézett] szöveg  leírja.</span></p>
</blockquote></div>
    </div>
    
    <div class="article">
        <div class="title">Az apostoli hagyomány és a dogmák folytonossága</div>
        <div class="categories">teológia</div>
        <div class="summary">Az előző bejegyzéssel kapcsolatban merült fel az a kérdés (itt és itt), hogy milyen viszonyban van az apostolok hitének tartalma a dogmák tartalmával. Azt mondhatjuk, hogy a kérdés lényegében a dogma fejlődésére vonatkozik. Milyen értelemben lehet erről beszélni, és mi a &#8230; <a href="https://www.matthaios.hu/az-apostoli-hagyomany-es-a-dogmak-folytonossaga/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/az-1-vatikani-zsinat-kinyilatkoztatasrol-szolo-tanitasa/">előző bejegyzéssel</a> kapcsolatban merült fel az a kérdés (<a href="http://jezsuita.blog.hu/2017/03/20/a_kinyilatkoztatas_fogalma_az_i_es_a_ii_vatikani_zsinaton_i_resz/full_commentlist/1#c32714129">itt</a> és <a href="http://jezsuita.blog.hu/2017/03/20/a_kinyilatkoztatas_fogalma_az_i_es_a_ii_vatikani_zsinaton_i_resz/full_commentlist/1#c32720431">itt</a>), hogy milyen viszonyban van az apostolok hitének tartalma a dogmák tartalmával. Azt mondhatjuk, hogy a kérdés lényegében a dogma fejlődésére vonatkozik. Milyen értelemben lehet erről beszélni, és mi a viszony a dogmák tartalma és az apostolok tanítása között? A dogmafejlődés kérdése sokat vitatott kérdés (ezzel már régebbi bejegyzések is foglalkoztak, <a href="https://www.matthaios.hu/nehany-gondolat-a-teologiarol-es-a-dogmakrol/">itt</a>, <a href="https://www.matthaios.hu/nehany-gondolat-a-dogmafejlodesrol/">itt</a> és <a href="https://www.matthaios.hu/a-hitletetemeny-es-a-dogmak/">itt</a>.), három alapvető álláspontot lehet megkülönböztetni ezzel kapcsolatban. Az első álláspont szerint az apostoli tanítás kényegében és bennfoglaltan tartalmaz minden dogmát, a dogmák ehhez képest nem tartalmaznak lényegében új tanítást. Ez az álláspont a tanítóhivatal azon a tanításán alapszik, hogy a kinyilatkoztatás az utolsó apostol halálával lezárult, és Jézus Krisztus második eljöveteléig már nem lesz új kinyilatkoztatás. A második álláspont szerint olyan történelmi fejlődés megy végbe, hogy a dogmák új tanítást is tartalmazhatnak, de ez dogmák által megfogalmazva már visszavonhatatlanná válik. Ez az álláspont a dogmák visszavonhatatlanságát nem tagadja, de  a kinyilatkoztatást bizonyos értelemben a történelmi fejlődéssel helyettesíti, ezzel keveri. A harmadik álláspont a nyílt modernizmus álláspontja, amely szerint a dogmák lényegében a történelmi fejlődés eredményei, ezek a fejlődés következtében megváltozhatnak, egymással akár ellentmondásba is kerülhetnek. A tanítóhivatal álláspontjával valójában csak az első álláspont egyeztethető össze.</p>
<p style="text-align: justify;">Nyilvánvaló, hogy van a dogmáknak valamilyen történelemben lejátszódó fejlődése, hiszen a dogmák például egy adott történelmi pillanat előtt nem léteztek. Mindenekelőtt azt kell tisztázni, hogy mit értünk azon, hogy a dogmák nem jelentik az apostoli tanítás lényeges változását. Ezt úgyis meg szokták fogalmazni, hogy a dogmákban, a teológia és az Egyház tanításának fejlődésében nem magának a hitletéteménynek lényeges tartalma fejlődik, hanem ennek megértése. Egy másik megfogalmazás szerint a dogmákban az lesz kifejezetten (explicite) megfogalmazva, ami a hitletéteményben már bennfoglaltan (implicite) megvolt. Ez két dolgot jelent, egyrészt azt, hogy a kifejtett nem lehet ellentmondásban a bennfoglalttal, másrészt a kifejtett semmi olyan újat nem tartalmazhat, ami bennfoglaltan már nem lett volna meg. Azt is lehet mondani, hogy a hitletéteménnyel kapcsolatban az apostoli kor lezárása után már nincs semmilyen új információ, csak a már meglévő információ valamilyen értelemben vett, történelemben történő földolgozásáról van szó.</p>
<p style="text-align: justify;">A fejlődésnek a kiindulópontja az apostolok hite. Ez a hit bizonyos szempontból kiválóbb mint bármely más későbbi hívő hite. Mi ugyanis a hitet az apostolok tanításának közvetítése által kapjuk, a hit tartalma ezen közvetítés útján jut el hozzánk. Az apostolok azonban a megtestesült Ige, Jézus Krisztus személyes tanítványai voltak, együtt járták vele Galilea és Júdea útjait, városait, ott voltak az utolsó vacsorán, tanúi voltak Jézus szenvedésének és halálának, Szent János apostol és evangelista ott állt a kereszt alatt. A föltámadt Jézus megjelent nekik és mennybemenetelekor rájuk bízta művét és tanítását. Pünkösdkor a Szentlélek hatására jutottak el a hitben arra, hogy amit eddig nem értettek Jézusról, Jézus művéről, azt megértették, a megértetteket pedig  tanításukkal külsőleg is kifejezték, tanúságot tettek Jézus Krisztusról, Isten Fiáról. Szent Pál apostol, aki nem volt Jézus személyes tanítványa, látomásban részesült, „és titkos igéket hallott, amelyeket embernek nem szabad kimondania” (2Kor 2, 3). Az apostolok hitének tartalma tehát közvetlenül a megtestesült Igétől (illetve látomásokból) származik, ez a Szentlélek által jutott el a teljesebb megértésre, nyert megerősítést. Ezt a hitet, ennek a hitnek tartalmát adták át az őket követőknek, és ezt teszik azóta az egymást követő generációk. Az átadás emberi szavakkal történik, szóbelileg és a sugalmazott Szentírásban, írott formában. Míg az apostolok hitének tartalmi kialakulásában Isten közvetlen működése volt jelen, az őt követők hitének tartalma végső soron az ő közvetítésük által jut el a hívőkhöz.</p>
<p style="text-align: justify;">A továbbiakban a tomista ismeretelmélet fogalmainak segítségével igyekszünk megvilágítani az apostolok hitének tartalma és a későbbi fejlődés közti viszonyt, rámutatva arra, hogy a későbbi fejlődés ezen tartalom megértésében való fejlődés. Aquinói Szent Tamás az emberi megismerés vizsgálata folyamán többször is szembe állítja ezt a végtelenül tökéletes isteni megismeréssel, de még a teljesen szellemi természetű angyalok természetes (tehát nem természetfölötti), egyszerű megismerésével is. Ezt teszi akkor is, amikor az emberi megismerésnek arról az összetettségéről beszél, amely ellentétben a tisztán szellemi megismeréssel, két fázist foglal magában (ST I q. 85, a. 5). Ez az összetettség végső soron ahhoz az összetettségéhez hasonlít, amely általában az időben keletkező anyagi dolgok esetében tapasztalható, „amelyek nem érik el azonnal tökéletességüket, hanem erre az egymásutániságban jutnak el”.</p>
<p style="text-align: justify;">Visszatérve az emberi megismerésre, ez sem éri el azonnal a teljes tökéletességét. Ennek első fázisa a valóság egyszerű megragadása (simplex apprehensio), amelynek eredménye a fogalom. A fogalom a megismerés kezdete, a dolognak, a dolog mivoltának egyszerű megragadása, amely megragadásban még nincsenek jelen az ítéletek. Természetesen itt nem az egyes tudományok részletesen kidolgozott fogalmaira kell gondolnunk, hanem valami megismerésének a kezdetére (Szent Tamás az <em>inchoatio</em> szót használja). A fogalom kialakulásával azonban az emberi megismerés még nem éri el tökéletességét, ezt csak az értelemben képződő ítéletek (iudicium) által éri el, amelyekben az értelem a fogalmakat állító ítéletekben összeköti egymással (componendo), illetve tagadó ítéletekben elválasztja egymástól (dividendo). Az emberi megismerésnek ezt a szerkezetét a nyelv is tükrözi, amennyiben a fogalmaknak megfelelő szavak (főnevek, jelzők) önmagukban, az ítéleteknek nyelvileg megfelelő mondatokban, kijelentésekben való elhelyezés nélkül nem hordoznak teljes értelmet. Ez az egyszerű és első, fogalmi ismeret a tudat szintjén nem választható el határozottan az ítéletekben kifejezett ismeretektől. A fogalmi ismeret az értelemnek az az első tökéletessége, amely az alapja az ítéletekben magvalósuló ismereteknek.</p>
<p style="text-align: justify;">A tomista ismeretelmélet elsősorban a külvilág érzékszervekből kiinduló, de szellemi megismerésével foglalkozik. A fentiekben említett egyszerű, első, ítélet előtti ismeret kialakulásában az úgynevezett <a href="https://www.matthaios.hu/a-megismeres-folyamata-nagyon-rovid-osszefoglalo/">cselekvő értelemnek</a> (intellectus agens) van szerepe. Az ítélet előtti ismeret, a fogalom a külvilágból az érzékszervekre érkező hatás alapján alakul ki, a további fejlődés már akkor is végbe mehet, ha ez a hatás nincs jelen, amikor például az új ítéletekhez a már meglévőkből való következtetés által jutunk el. Természetesen az ismeret további tökéletesedéséhez szükség lehet az újabb érzékszervek felől érkező adatokra is. Van azonban az emberi megismerésnek egy másik módja is, amellyel például az oktatásban találkozunk. Ez a megismerés elsősorban a nyelv, a beszéd, az írás alapján történik. Amikor a beszéd vagy az írott szöveg olyan dolgokra hivatkozik, amelyek érzékszervekből kiinduló megismerésünk tárgyai, az első, ítélet előtti ismeret<em> </em>nem annyira a mondatokat tartalmazó szöveg eredménye, ebben csak utalások vannak erre. A hit ismeretének befogadásában is sokszor ez a helyzet, a hit „nyelve” is végül azokat a szavakat használja, amelyeket az emberi nyelvek általában. A szavak által közvetített kinyilatkoztatás azonban Istenre, Isten üdvösségünk történetében véghezvitt tetteire vonatkozik. A kinyilatkoztatásban tehát az érzékszervi megismerés ítélet előtti fogalmai olyanokra vonatkoznak, amelyekről érzékszerveink útján sokszor már semmilyen adatot nem kaphatunk. Az ember megismerő képessége és fogalmai önmagukban nem képesek az ilyen vonatkozások szerinti megismerésre, de mégis megvan ezekben az a passzív képesség (<a href="https://www.matthaios.hu/potentia-oboedientialis-1-resz/">potentia oboedientialis</a>), hogy Isten ezeket fölemelő, közvetlen hatását befogadják. Magának a megismerés képességének a fölemelése a hit természetfölötti erényében történik, a fogalmak (és ezek nyelvi megfelelői, a szavak) fölemelése azonban a kinyilatkoztatásban történik. Ebben az ember bizonyos fogalmai új jelentést kapnak, amelyek azonban nem teljesen idegenek a régi jelentéstől, az új jelentést a régi jelentéshez az analógia kapcsolja. (Régebbi bejegyzések az analógiáról <a href="https://www.matthaios.hu/az-istenrol-valo-beszed-az-analogia/">itt</a> és <a href="https://www.matthaios.hu/az-istenrol-valo-beszed-a-harmas-ut/">itt</a> találhatóak.) A kinyilatkoztatás megismerésében ezek a fogalmak (és szavak) analóg jelentést hordoznak, a régi, csak természetes megismerésben használt tartalmat és az új tartalmat a hasonlóság, de nem az azonos tartalom kapcsolja össze. Ez a hasonlóságban való egység az alapja annak, hogy a fogalom nem üres az új, természetfölötti jelentésében sem. Megjegyezzük, hogy az analógia Isten természetes megismerésére is jellemző, de a kinyilatkoztatásban az analógia nemcsak a teremtőre, teremtésre vonatkozó analógia, hanem ezt már Isten belső életének, a Szentháromságnak, Isten üdvösséget hozó tetteinek a megismerésére használjuk.</p>
<p style="text-align: justify;">Azt mondhatjuk tehát, hogy a kinyilatkoztatásban a <em>simplex apprehensio</em> is fölemelődik, természetfölöttivé válik, de ahogyan a természetes megismerésben sem tudjuk az ítéleteket megelőző, tisztán csak fogalmi ismeretet leválasztani az ítéletekben megnyilvánuló ismeretekről, ez a kinyilatkoztatás esetében sem lehetséges. Amint azt már említettük, a kinyilatkoztatás nem egyénenként, külön-külön történik, hanem Isten az arra kiválasztottakat „szólítja meg” közvetlenül és a többiekhez az ő közvetítésükön keresztül, a beszéd és az Írás által jut el. Az apostoli kor végén befejeződő kinyilatkoztatásban tehát megtörtént az ember ítélet előtti fogalmi ismeretének a természetfölötti szintre emelése és ezzel együtt, ettől tudatosan elválaszthatatlanul, az ezeket használó ítéletek kinyilatkoztatása is megtörtént.</p>
<p style="text-align: justify;">A kinyilatkoztatás a következő generációknak két forráson, az apostoli hagyományon és a Szentíráson keresztül adódik át. Ami átadódik, azt nevezik hitletéteménynek (depositum fidei). A hitletétemény azonban nem élettelen tárgyként, szöveggyűjteményként adódik át, hanem mind az átadás, mind a befogadása is élő folyamatok.  Erről így ír a 2. Vatikáni Zsinat <a href="http://uj.katolikus.hu/konyvtar.php?h=11">Dei Verbum</a> dogmatikai konstitúciója (8):</p>
<blockquote><p><span style="font-size: medium;">Ez az apostoloktól származó hagyomány a Szentlélek segítségével az Egyházban kibontakozik: egyre teljesebb lesz az áthagyományozott dolgok és szavak megértése, részben a hívők elmélkedése és keresései folytán, akik a szívükben el-elgondolkodnak rajtuk <i>(vö.</i> <i>Lk 2,19.51)</i>; részben a tapasztalt lelki dolgok benső megértéséből; részben azok igehirdetéséből, akik a püspöki utódlással együtt megkapták az igazság biztos karizmáját is. Az Egyház ugyanis a századok folyamán állandóan az isteni igazság teljessége felé tart, míg csak be nem teljesednek benne Isten igéi.</span></p></blockquote>
<p style="text-align: justify;">Míg a kinyilatkoztatás Jézus Krisztusban elérte teljességét, és a kinyilatkoztatásnak csaknem 2000 éves folyamata az apostoli kor végével lezárult, ennek egyéni és közösségi befogadása (az Egyház által) még nem érte el a teljességét. A hitben, az Egyház hitében való befogadásban azonban csak a kinyilatkoztatás befogadásáról van szó, ehhez nem jöhetnek új dolgok. Ebbe nem keveredhetnek bele azok az új dolgok sem, amelyek a világban tapasztalható fejlődés eredményei. Ilyen értelemben nem beszélhetünk lényeges fejlődésről. Ugyanakkor azonban, mint említettük, a kinyilatkoztatás megértése még nem érte el végső tökéletességét, ennek gazdagságát, az ebben föltárt titkokat még nem merítette ki a hívő értelem csaknem két évezred óta tartó munkája sem. Ennek a munkának az eredménye a fejlődő teológia és a tanítóhivatal által visszavonhatatlanul kimondott dogmák. A továbbiakban csak röviden utalunk néhány olyan területekre, ahol lehetőség van az ilyen fejlődésre. Megjegyezzük, hogy a teológia, a dogmák fejlődése szempontjából ezek a területek nincsenek úgy elválasztva egymástól, hogy például az egyes dogmák fejlődésére csak egyetlen felsorolt terület lenne a jellemző.</p>
<ol>
<li style="text-align: justify;">A teremtett világból vett fogalmak analógiában való használata olyan értelemben véve nyitott, hogy a kiinduló fogalmak kiegészíthetőek olyan fogalmakkal, amelyek esetleg a filozófia területéről származnak, és ennek eredményeként az analógiák helyes használata világosabban elválasztható azoktól a helytelen használatoktól, amelyekben a teremtett dolgok végességét, korlátait viszik át Istenre, Isten világban és üdvtörténetben való működésére. Így például a szentháromságtani és krisztológiai dogmákban megjelentek a természet, a személy Szentírásban tulajdonképpen nem szereplő fogalmai.</li>
<li style="text-align: justify;">A kinyilatkoztatás forrásai nem tudományos rendszerezésben tartalmazzák a fogalmakat, az ezekre vonatkozó kijelentéseket, ezért a valamilyen rendszerezés lehetősége jelen van. Tulajdonképpen már a hitvallások is rendszerezések, összefoglalások.</li>
<li style="text-align: justify;">Az emberi értelem képes arra, hogy ítéletekből újonnan érkezett információk nélkül is új, igaz ítéletekhez jusson. Ezek a következtetés jellegű gondolatmenetek is részei lehetnek a tanítás, a dogmák fejlődésének. Az efezusi zsinat atyái Jézus Krisztus istensége dogmájának következményeként ünnepelték a Boldogságos Szűz istenanyaságát. De tulajdonképpen erre példa az a számos dogma, amelyhez a kinyilatkoztatás forrásaiban csak bennfoglaltan lévő kijelentések helyes exegézis általi kibontása útján jutottak el. Ezek a gondolatmenetek többször azt mutatják meg, hogy a dogma tagadásával az ezt csak burkoltan tartalmazó kijelentések jelentése, tartalma szegényedik el, és így ezek ilyen értelemben tartalmazzák a dogmát.</li>
</ol>
<p>&nbsp;</p></div>
    </div>
    
    <div class="article">
        <div class="title">Aquinói Szent Tamás Krisztus alászállásáról a poklokra (ST III q. 52)</div>
        <div class="categories">fordítások</div>
        <div class="summary">Napjaink protestáns és katolikus teológiájában az Aposotoli Hitvallás szavainak, „alászállt a poklokra”  jelentős átértelmezése folyik. Ennek az átértelmezésnek a legkiemelkedőbb katolikus képviselője Hans Urs von Balthasar (A három nap teológiája, Osiris Kiadó, 2000). Ezek az átértelmezések néha aggályosak a katolikus &#8230; <a href="https://www.matthaios.hu/aquinoi-szent-tamas-krisztus-alaszallasarol-a-pokolrast-iii-q-52/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Napjaink protestáns és katolikus teológiájában az Aposotoli Hitvallás szavainak, „alászállt a poklokra”  jelentős átértelmezése folyik. Ennek az átértelmezésnek a legkiemelkedőbb katolikus képviselője Hans Urs von Balthasar (A három nap teológiája, Osiris Kiadó, 2000). Ezek az átértelmezések néha aggályosak a katolikus hit szempontjából. Most Aquinói Szent Tamás Summa-jából az ezzel foglalkozó kérdés fordítását adjuk közre.</em></p>
<p style="text-align: justify;"><em>A Szent Tamás által használt</em> <em>„inferi” (eredetileg melléknév) többesszámú szó (használja az „infernum” szót, illetve ennek többesszámát is) nemcsak a poklot mint a kárhozottak helyét jelöli, hanem általában az alvilágot, ahol a halottak lelkei tartózkodnak. Ebből következik, hogy olyan értelemben nem lehet helyekről beszélni, mint a világunkban lévő testek esetében, ahol a testek helyüket dimenziók szerint kitöltik. Helyről tehát csak a szó átvitt, analóg értelmében beszélhetünk. (Helyről, mint testek tartózkodásának helyéről csak Krisztus és Szűz Mária esetében van szó.) Krisztus megváltása után már a pokol nem jelenti azt a helyet, ahol az üdvözült lelkek vannak. A fordításában megmaradtunk a „pokol” illetve a „poklok” szónál, de ez nemcsak a kárhozottak helyére vonatkozik. Amikor a szó egyes helyekre és állapotokra vonatkozik, akkor ez a szöveg alapján világos.<span id="more-4226"></span></em></p>
<p style="text-align: center;">52. KÉRDÉS</p>
<p style="text-align: center;">[Krisztus alászállásáról a pokolra]</p>
<p>A továbbiakban Krisztus pokolra szállásának témájával foglalkozunk. Ezzel kapcsolatban nyolc probléma merül föl:<em> </em></p>
<ol>
<li><a href="https://www.matthaios.hu/feed/?paged=4#szakasz1">Megfelelő volt, hogy Krisztus alászállt a poklokra?</a></li>
<li><a href="https://www.matthaios.hu/feed/?paged=4#szakasz2">Melyik pokolra szállt alá</a>?</li>
<li><a href="https://www.matthaios.hu/feed/?paged=4#szakasz3">A teljes Krisztus a pokolban volt?</a></li>
<li><a href="https://www.matthaios.hu/feed/?paged=4#szakasz4">Eltöltött ott valamennyi időt?</a></li>
<li><a href="https://www.matthaios.hu/feed/?paged=4#szakasz5">Kiszabadította a szent atyákat a pokolból?</a></li>
<li><a href="https://www.matthaios.hu/feed/?paged=4#szakasz6">Kiszabadította a kárhozottakat a pokolból?</a></li>
<li><a href="https://www.matthaios.hu/feed/?paged=4#szakasz7">Kiszabadította azokat a gyermekeket, akik az áteredő bűn állapotában haltak meg?</a></li>
<li><a href="https://www.matthaios.hu/feed/?paged=4#szakasz8">Kiszabadította az embereket a tisztítótűzből?</a></li>
</ol>
<p style="text-align: justify;"><a name="szakasz1"></a><strong>1. SZAKASZ</strong>  [Megfelelő volt, hogy Krisztus alászállt a poklokra?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1.  Úgy látszik, nem volt megfelelő az, hogy Krisztus alászállt a poklokra. Azt mondja ugyanis Ágoston Evodius-hoz írt levelében (Ep. ad Evod. cliv), hogy <em>sehol sem találhatunk a Szentírásban olyan helyet, amely magát a poklot jónak mondaná</em>. Krisztus lelke azonban nem szállt le rossz helyre, mert az igazak lelkei sem szállnak valamely rossz helyre. Úgy látszik tehát, hogy nem volt megfelelő az, hogy Krisztus alászálljon a poklokra.</p>
<p style="text-align: justify;">2.  Ezenkívül, Krisztus alászállása a poklokra isteni természete szerint nem lehetett megfelelő, mert az isteni természet teljesen változatlan, ez csak a fölvett természet szerint lehetett megfelelő. Azok a dolgok azonban, amelyeket Krisztus felvett természetében tett vagy szenvedett el, az emberi üdvösségre irányulnak. Ehhez viszont nem látszik szükségesnek az, hogy Krisztus alászálljon a poklokra, mert az ebben a világban elviselt szenvedése által mentett meg minket a bűntől és a büntetéstől, amint erről fentebb szó volt. Tehát nem volt megfelelő az, hogy Krisztus a poklokra alászálljon.</p>
<p style="text-align: justify;">3.  Ezenkívül, Krisztus halála által lelke elvált testétől, amelyet a sírba helyeztek, amint erről szó volt. Nem látszik tehát az, hogy Krisztus csak lelke szerint alászállt volna poklokra, mert a lélek, mint nem testi valóság, nem képes a hely szerinti mozgásra; ez ugyanis a test tulajdonsága, amint ezt a Fizika VI. könyve (Phys vi, text 32) bizonyítja, a leszállás fogalmában pedig benne van a testi mozgás. Tehát nem volt megfelelő az, hogy Krisztus alászálljon a poklokra.</p>
<p style="text-align: justify;"><strong>Ezzel szembenáll</strong>, amit a Hitvallás mond: <em>alászállt a poklokra</em>. Az Apostol is ezt mondja az Efezusiaknak írt levelében (Ef 4, 9): <em>az pedig, hogy felment, mi mást jelent, mint hogy le is szállt a föld alsó részeire? </em></p>
<p style="text-align: justify;"><strong>Válaszul</strong> azt kell mondanunk, hogy megfelelő volt, hogy Krisztus alászállt a poklokra. Először, mert ő maga azért jött, hogy büntetésünket viselje, hogy bennünket ettől megmentsen, amint mondja Izajás (Iz 53, 4): <em>pedig a mi betegségeinket ő viselte, és a mi fájdalmainkat ő hordozta</em>. A bűn által azonban az ember nemcsak a testi halált vonta magára, hanem a poklokra való alászállást is. Ezért amint megfelelő volt, hogy Krisztus meghalt, hogy megszabadítson a haláltól, úgy megfelelő volt az is, hogy ő alászálljon a poklokra, hogy megmentsem bennünket ettől. Ezért mondja Ozeás (Oz 13, 14), hogy <em>ó halál, a halálod leszek. Pokol a fullánkod leszek.</em> Másodszor, megfelelő volt, hogy Krisztus szenvedése által a Sátánt legyőzve kiragadja azokat, akiket a Sátán legyőzött, és akiket a pokolban fogva tartott, amint Zakariás írja (Zak 9, 11): <em>te pedig szövetséged vérében szabadon bocsátottad a foglyokat a veremből.</em> A Kolosszeieknek írt levél is mondja (Kol 2, 15), hogy <em>lefegyverezte a fejedelemségeket és a hatalmasságokat, nyilvánosan megszégyenítette őket</em>. Harmadszor, amint Krisztus hatalmát megmutatta a földön életével és halálával, úgy megmutatta ezt a pokolban is, amikor ezt meglátogatta és megvilágosította. Ezért mondja a zsoltár (Zsolt 23, 7), hogy <em>tárjátok fel fejedelemek kapuitokat</em>, ehhez pedig a Glossza hozzáteszi, <em>azaz a pokol fejedelmei, szűnjön meg hatalmatok, amellyel mostanáig az embereket a pokolban fogva tartottátok, </em>és így Jézus nevére minden térd hajoljon meg, nemcsak a mennyben, hanem az alvilágban is, amint mondja a Filippieknek írt levél (Fil 2, 10).</p>
<p style="text-align: justify;">Az 1. ellenvetésre azt kell mondanunk, hogy a „poklok” megnevezésben inkább a büntetés, mint a bűn rossz volta hallható ki. Ezért illett az, hogy Krisztus alászálljon a poklokra, nem mintha őt büntetés illetné meg, hanem, hogy bennünket, a büntetésnek alávetetteket, kiszabadítson.</p>
<p style="text-align: justify;">A 2. ellenvetésre azt kell mondanunk, hogy Krisztus szenvedése az emberi üdvösség  egyetemes oka volt mind az élők, mind a holtak számára. Az egyetemes ok azonban az egyedi hatásokra valamilyen egyedi által alkalmazható. Így, minthogy Krisztus szenvedése az élökre a bennünket Krisztus szenvedésének hasonlóságára alakító szentségek által alkalmazódik, a halottak számára ez Krisztus poklokra való alászállása által történt meg. Ezért mondja kifejezetten Zakariás (Zak 9, 11), hogy <em>szövetségének vérében kivezette a foglyokat a veremből, </em>azaz szenvedésének ereje által.</p>
<p style="text-align: justify;">A 3. ellenvetésre azt kell mondanunk, hogy Krisztus lelke nem a mozgás azon faja szerint szált alá a poklokra, amely szerint a testek mozognak, hanem ez az angyalok mozgásának faja szerint történt, amelyről az első részben volt szó.</p>
<p style="text-align: justify;"><a name="szakasz2"></a><strong>2. SZAKASZ</strong> [Melyik pokolra szállt alá Krisztus?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy Krisztus alászállt a kárhozottak poklára is. Az isteni bölcsesség szájából ugyanis azt halljuk (Sirák 24, 45), hogy <em>behatolok a föld minden alsó részébe</em>. De a föld alsó részei közé tartozik a kárhozottak pokla is, amint a zsoltár mondja (Zsolt 63, 10): <em>lesüllyednek a föld mélységeibe</em>. Tehát Krisztus, aki Isten bölcsessége, alászállt egészen a kárhozottak pokláig.</p>
<p style="text-align: justify;">2.  Ezenkívül, az Apostolok cselekedetei (ApCsel 2, 24) szerint azt mondja Péter, hogy <em>Isten föltámasztotta őt, föloldva a pokol fájdalmaiból, amint lehetetlen is volt, hogy azok fogva tartsák</em>. De nincsenek fájdalmak sem az atyák, sem a gyermekek tornácán, akik nem szenvednek az érzéki fájdalom  büntetésétől a személyes bűnök miatt, hanem csak az áteredő bűn miatt bűnhődnek <a class="footnote" href="https://www.matthaios.hu/feed/?paged=4#note-4226-1" id="return-note-4226-1" title="A keresztség nélkül meghalt, de még bűnt elkövetni nem tudó gyermekek sorsával kapcsolatban Aquinói Szent Tamás csatlakozik ahhoz a véleményhez, amely szerint ők a gyermekek tornácán (limbus puerorum) vannak. A Nemzetközi Teológiai Bizottság 2007-ben kiadott dokumentuma inkább azt a nézetet támogatja, hogy számukra is nyitva van az üdvösség, de a gyermekek tornácának nézete is tartható. E nézet szerint az áteredő bűn büntetése nem olyan értelemben vett fájdalom, mint a személyes bűnök büntetése (ld. a 2. ellenvetésre adott választ), hanem ez Isten természetfölötti színről-színre látásának a hiánya. Ez azonban nem zárja ki, hogy ők az ember természetének megfelelő, természetes boldogságban részesüljenek."><sup>1</sup></a>. Tehát Krisztus alászállt a kárhozottak poklára, de legalábbis a tisztítótűzbe, ahol az emberek érzékelhető fájdalommal bűnhődnek a személyes bűnök miatt.</p>
<p style="text-align: justify;">3.  Ezenkívül, Péter első levele mondja (1Pét 3, 19), hogy <em>Krisztus a lélekben eljőve kihirdette az örömhírt azoknak, akik a börtönben voltak, és akik egykor hitetlenek voltak</em>, ami, mint Atanáz írja Epiktetoszhoz írt levelében, Krisztus pokolra való alászállását jelenti. Azt mondja ugyanis, hogy <em>Krisztus teste a sírba volt helyezve, amikor ő maga elment azokhoz a lelkekhez, akik fogságban voltak, hogy kihirdesse az örömhírt, amint Péter mondja. </em>Nyilvánvaló azonban, hogy a hitetlenek a kárhozottak poklában voltak. Tehát Krisztus alászállta a kárhozottak poklára.</p>
<p style="text-align: justify;">4.  Ezenkívül, Ágoston mondja Evodius-hoz írt levelében (Ep. ad Evod. clxiv): <em>ha a Szentírás azt mondta volna, hogy a halott Krisztus Ábrahám kebelére érkezett, anélkül, hogy megnevezné a poklot és ennek szenvedéseit, csodálkoznék, ha valaki azt merné állítani, hogy ő alászállt a poklokra. De minthogy nyilvánvaló tanúságok említik mind a poklot, mind a fájdalmakat, semmi oka nem lenne annak, hogy miért higgyünk abban, hogy az üdvözítő oda ment, hacsak nem azért, hogy őket fájdalmaiktól megszabadítsa.</em> De a fájdalmak helye a kárhozottak pokla. Tehát Krisztus alászállt a kárhozottak poklára.</p>
<p style="text-align: justify;">5.  Ezenkívül, amint Ágoston mondja egyik szenvedésről szóló beszédében, <em>Krisztus a poklokra alászállva minden igazat, akit az áteredő bűn fogva tartott, megszabadított</em>. De köztük volt Jób is, aki magáról mondja (Jób 17, 16), hogy <em>minden, ami bennem van, a legmélyebb pokolba süllyedt</em>. Tehát Krisztus a legmélyebb pokolra is alászállt.</p>
<p style="text-align: justify;"><strong>Ezzel szembenáll</strong>, amit Jób mond (Jób 10, 21) a kárhozottak pokláról: <em>mielőtt elmegyek, hogy vissza ne térjek többé, a sötét és a halál árnyékával borított földre</em> stb. A világosság és a sötétség azonban nem férnek meg együtt, amint ezt a Korintusiaknak írt második levél (2Kor 6, 14) mondja. Tehát Krisztus aki a világosság, a kárhozottak poklára nem szállt alá.</p>
<p style="text-align: justify;"><strong>Válaszul</strong> azt kell mondanunk, hogy kétféleképpen mondhatjuk valamiről, hogy valahol jelen van. Először akkor, ha hatása szerint van jelen. Így Krisztus minden pokolra alászállt, de eltérő módokon. A kárhozottak poklában kifejtett hatása az volt, hogy oda leszállván szembesítette őket hitetlenségükkel és gonoszságukkal. Azoknak pedig, akik a tisztítótűzben voltak, megadta az eljövendő dicsőség reményét. A szent atyákra pedig, akiket csak az áteredő bűn tartott a pokolban, kiárasztotta az örök dicsőség fényét.</p>
<p style="text-align: justify;">A második módon valaki lényege által van jelen. Ezen a módon Krisztus csak a pokolnak arra a helyére ereszkedett le, ahol az igazakat tartották fogva, hogy azokat, akiket istensége szerint bensőleg, a kegyelem által látogatott meg, lelkében a hely szerint is meglátogassa. Így pedig a pokol egyik helyén tartózkodva, hatását kiárasztotta valamilyen módon a pokol összes helyére, amint a föld egyik helyén szenvedve, az egész világot megszabadította szenvedésével.</p>
<p style="text-align: justify;">Az 1.ellenvetésre azt kell mondanunk, hogy Krisztus, aki Isten bölcsessége, áthatolt a pokol összes alsóbb részein, nem hely szerint, lelkében mindent bejárva, hanem erejének valamilyen módon mindenre kiterjedő hatásával. Úgy azonban, hogy csak az igazakat világosította meg, így folytatódik ugyanis a szöveg: <em>megvilágosítok mindenkit, aki remél az Úrban. </em></p>
<p style="text-align: justify;">A 2. ellenvetésre azt kell mondanunk, hogy kétféle fájdalom van. Az első annak a büntetésnek a fájdalma, amelyet a személyes bűnök miatt szenvednek el az emberek, amint a zsoltár mondja (Zsolt 18, 6): <em>körülvettek a pokol gyötrelmei</em>. A második fájdalom, az miatti fájdalom, hogy a remélt dicsőség távol van, amint a Példabeszédek könyve mondja (Péld 13, 12): <em>hosszú várakozás a reméltre, gyötri a lelket. </em>Ezt a fajta fájdalmat a szent atyák is elviselték a pokolban. Erre utalva mondja Ágoston egyik szenvedésről szóló beszédében, hogy <em>könnyel teli esedezéssel könyörögtek Krisztushoz</em>. Krisztus, alászállván a poklokra, mindkét fájdalomtól megszabadított, de eltérő módokon. A büntetés fájdalmától ugyanis azáltal szabadított meg, hogy ezektől megóvott, ahogyan az orvosról mondják, hogy megszabadít a betegségtől, az ettől megóvó gyógyszer által. A dicsőségtől való távollét fájdalmát azáltal szüntette meg, hogy ezt ténylegesen megadta nekik.</p>
<p style="text-align: justify;">A 3.ellenvetésre azt kell mondanunk, hogy egyesek azt, amit Péter itt mond, Krisztus pokolra való alászállására vonatkoztatják, így magyarázva meg azt, hogy <em>Krisztus lelkében eljött, hogy kihirdesse az örömhírt</em> azoknak, akik a börtönben, azaz a pokolban voltak, és <em>akik egykoron hitetlenek voltak</em>. Így mondja Damaszkuszi János harmadik könyvében (De Fide Orth. iii), hogy <em>amint azoknak, akik a földön voltak, hirdette az evangéliumot, úgy azoknak is, akik a pokolban voltak</em>, nem azért ugyan, hogy a hitetleneket a hitre térítse, hanem, hogy szembesítse őket hitetlenségükkel. A kihirdetés ugyanis csak úgy érthető, mint istenségének kinyilvánítása, ez a pokolban lévőknek Krisztus tökéletességében történő alászállása által nyilvánult meg.</p>
<p style="text-align: justify;">Ágoston azonban ezt helyesebben magyarázza Evodius-hoz írt levelében, hogy ugyanis ez nem Krisztus pokolra való alászállására vonatkozik, hanem istenségének a világ kezdetétől fogva gyakorolt működésére. Így az „azoknak, akik a börtönbe voltak zárva” kifejezés értelme azokra vonatkozik, akik tudniillik a halandó testben élnek, ami mintegy bizonyos börtöne a léleknek, és akiknek Krisztus istenségének lelkében megérkezve belső sugallatok, sőt az igazak ajkáról jövő külső figyelmeztetések által „prédikált”, azoknak, mondja, akik hitetlenek voltak egykor, nem hallgattak Noéra, amikor Isten türelmére vártak, amely által elhalasztódott a vízözön büntetése. Ezért teszi hozzá Péter, hogy „Noé napjaiban, amikor a bárkát készítették”.</p>
<p style="text-align: justify;">A 4. ellenvetésre azt kell mondanunk, hogy az „Ábrahám kebele” kifejezést kétféleképpen érthetjük. Először jelentheti ez azt a nyugalmat, amely ott az érzékelhető büntetéstől való mentesség miatt van. Amennyiben erről van szó, nem alkalmazhatjuk erre a „pokol” szót, itt nincs semmilyen fájdalom sem. Másik módon érthetjük ezt, mint a remélt dicsőség hiányát. Ebben az értelemben lehet szó pokolról és fájdalomról. Ezért most Ábrahám kebelének mondjuk a boldogoknak előbb említett nyugalmát, nem pedig a poklot, és az sem mondható most, hogy Ábrahám kebelén fájdalom van.</p>
<p style="text-align: justify;">Az 5. ellenvetésre azt kell mondanunk, hogy amint Gergely pápa mondja: <em>a pokol felsőbb helyeit is a legmélyebb pokolnak hívja. Ha az ég magasságához képest ez a levegő is a legsötétebb pokol, ugyanannak a levegőnek a magasságához képest, a föld, amely lentebb fekszik, pokolként értődik, amely mély lehet. Ugyanennek a földnek a magasságához képest, a pokol azon helyeire, amelyek magasabban vannak, mint a pokol más tartózkodási helyei, ilyen  módon mint legmélyebb pokolra hivatkoznak.  </em></p>
<p style="text-align: justify;"><a name="szakasz3"></a><strong>3. SZAKASZ </strong> [A teljes Krisztus a pokolban volt?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1.  Úgy látszik, hogy a teljes Krisztus nem volt a pokolban. Krisztus teste ugyanis neki valamilyen része. De Krisztus teste nem volt a pokolban. Tehát a teljes Krisztus nem volt a pokolban.</p>
<p style="text-align: justify;">2.  Ezenkívül, aminek a részei egymástól el vannak választva, nem mondható teljesnek. De a test és a lélek, amelyek az emberi természetnek részei, a halál után el voltak választva, amint fentebb mondottuk. Tehát a teljes Krisztus nem lehetett a pokolban.</p>
<p style="text-align: justify;">3.  Ezenkívül, akkor mondjuk, hogy valami teljesen egy helyen van, ha belőle semmi sincs a helyen kívül. De valami Krisztusból a poklon kívül volt, mert teste a sírban, istensége pedig mindenütt jelen volt. Tehát a teljes Krisztus nem volt a pokolban.</p>
<p style="text-align: justify;"><strong>Ezzel szembenáll</strong>, amit Ágoston mond a Hitvallásról szóló könyvében (De Symbolo ii), hogy <em>a teljes Fiú volt az Atyánál, volt teljesen az égben, volt teljesen a földön, volt teljesen a szűz méhében, volt teljesen a kereszten, volt teljesen a pokolban, volt teljesen a Paradicsomban, ahová a latort bevezette.</em></p>
<p style="text-align: justify;"><strong>Válaszul </strong>azt kell mondanunk, amint ez az első részben mondottakból <a class="footnote" href="https://www.matthaios.hu/feed/?paged=4#note-4226-2" id="return-note-4226-2" title="ST I q. 32 a. 2 ad 4. A magyar nyelvben a nyelvtani nemek hiánya miatt ez a gondolatmenet nem könnyen adható vissza. A szövegben a „totus Christus” kifejezés van."><sup>2</sup></a> nyilvánvaló, a hímnem a hüposztaziszra vagy személyre vonatkozik, a semleges nem pedig a természetre. Krisztus halálában, jóllehet a lélek elvált a testtől, ezek azonban nem váltak el Isten Fiának a személyétől, amint ezt föntebb mondottuk <a class="footnote" href="https://www.matthaios.hu/feed/?paged=4#note-4226-3" id="return-note-4226-3" title="ST III q. 50 a. 2."><sup>3</sup></a>. Ezért azt kell mondanunk, hogy a halál három napjában a teljes Krisztus volt a sírban, mert a teljes személy volt ott a vele egységben lévő test által, és hasonlóan a teljes Krisztus volt a pokolban, mert Krisztus teljes személye ott volt a vele egységben lévő lélek miatt, és ebben az időben a teljes Krisztus volt jelen mindenütt istensége miatt.</p>
<p style="text-align: justify;">Az 1. ellenvetésre azt kell mondanunk, hogy az akkor sírban lévő test nem része a teremtetlen személynek, hanem csak a felvett természetnek. Ezért, azáltal, hogy Krisztus teste nem volt a pokolban, nem az záródik ki, hogy a teljes Krisztus ott volt, hanem csak az mutatkozik meg, hogy ő, ami az emberi természet szerinti teljességet illeti, nem volt teljes.</p>
<p style="text-align: justify;">A 2. ellenvetésre azt kell mondanunk, hogy az egymással egyesült lélek és test csak az emberi természet teljességét adja meg, de nem az isteni személy teljességét. Ezért a test és lélek egységének halál általi megszűnése után megmarad Krisztus teljessége, de nem marad meg az emberi természet a maga teljességében.</p>
<p style="text-align: justify;">A 3. ellenvetésre azt kell mondanunk, hogy Krisztus személye bármilyen helyen teljes, de nem teljesen van ott, mert semmilyen hely nem képes körülírni őt. Ha az összes helyet egyszerre is vesszük, ez sem képes az ő mérhetetlenségének a tartalmazására. Sőt inkább az ő mérhetetlensége foglal mindent magába. A testileg, körülírható módon egy helyen lévő dolgokra jellemző, hogy ha ezek teljesen egy helyen vannak, akkor semmi belőlük nincs ezen a helyen kívül. Ez azonban nem vonatkozik Istenre. Ezért mondja Ágoston a Hitvallásról szóló beszédében, hogy <em>nem a különböző idő és hely szerint mondjuk, hogy Krisztus mindenütt teljes, mert itt teljes, majd más időben, más helyen teljes, hanem mert ő mindenkor és minden időben teljes</em>.</p>
<p style="text-align: justify;"><a name="szakasz4"></a><strong>4. SZAKASZ</strong>  [Eltöltött Krisztus valamennyi időt a pokolban?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1.  Úgy látszik, hogy Krisztus nem töltött időt a pokolban. Krisztus ugyanis azért szállt alá a poklokra, hogy ezáltal az embereket megszabadítsa. De ez azonnal, alászállása által megtörtént, <em>mert könnyű Isten szemében a szegényt egy pillanat alatt gazdaggá tenni, </em>amint ezt Jézus, Sirák fiának könyve mondja (Sirák 11, 23). Tehát úgy látszik, Krisztus nem töltött időt a pokolban.</p>
<p style="text-align: justify;">2.  Ezenkívül, amint Ágoston mondja a szenvedésről tartott beszédében (clx), <em>késedelem nélkül, az Úr és Üdvözítő parancsára, az összes vaszár széttört. </em>Így a Krisztust kísérő angyalokra vonatkoztatva ez van megírva: <em>ó fejedelmek, emeljétek fel a kapukat</em>. Krisztus azonban azért szállt le a pokolra, hogy a pokol zárjait összetörje. Tehát Krisztus nem töltött időt a pokolban.</p>
<p style="text-align: justify;">3.  Ezenkívül, Lukács evangéliuma írja (Lk 23, 43), hogy Krisztus a kereszten függve azt mondta a latornak, hogy <em>még ma velem leszel a Paradicsomban, </em>amiből következik, hogy Krisztus még ugyanazon a napon a Paradicsomban volt. De ez nem a sírba helyezett test szerint történt. Tehát ez azon lélek szerint történt, amely alászállt a poklokra. Úgy látszik, hogy így ez nem tölthetett időt a pokolban.</p>
<p style="text-align: justify;"><strong>Ezzel szembenáll</strong>, amit Péter mond az Apostolok Cselekedetei szerint (ApCsel 2, 24): <em>Isten azonban föloldozta a halál bilincseit, és föltámasztotta őt, amint lehetetlen is volt, hogy azok fogva tartsák.</em> Tehát úgy látszik, hogy a föltámadás órájáig a pokolban maradt.</p>
<p style="text-align: justify;"><strong>Válaszul</strong> azt kell mondanunk, hogy amint Krisztus, hogy büntetéseinket magára vegye, azt akarta, hogy testét a sírba helyezzék, úgy azt is akarta, hogy lelke alászálljon a poklokra. Teste pedig egy teljes napot és két éjszakát a sírban maradt, hogy bebizonyosodjon halálának valósága. Ezért tehát éppen úgy kell hinnünk, hogy lelke a pokolban volt, mint azt, hogy lelke felemelkedett a pokolból és teste a sírból.</p>
<p style="text-align: justify;">Az 1. ellenvetésre azt kell mondanunk, hogy Krisztus alászállva a poklokra az ott lévő szenteket megszabadította, de nem úgy, hogy azonnal kivezette őket a pokol helyéről, hanem magát a poklot világította meg dicsőségének fényével. De úgy illett, hogy addig maradjon lelke a pokolban, ameddig teste a sírban.</p>
<p style="text-align: justify;">A 2. ellenvetésre azt kell mondanunk, hogy a pokol zárai akadályok voltak, amelyek meggátolták a szent atyákat az ősszülök bűnének terhe miatt abban, hogy a poklot elhagyják. Ezeket Krisztus alászállva a poklokra szenvedésének és halálának erejével azonnal széttörte. De a fentebb említett ok miatt Krisztus valameddig a pokolban akart maradni.</p>
<p style="text-align: justify;">A 3. ellenvetésre azt kell mondanunk, hogy az Úrnak ezen szavait nem a földi testek, hanem a lelkek Paradicsomára kell vonatkoztatni. Azokról mondjuk, hogy ott vannak, akik az isteni dicsőséget élvezik. Ezért a lator Krisztussal együtt hely szerint leszállt a pokolra, hogy Krisztussal legyen, aki azt mondta neki, hogy velem leszel a Paradicsomban, a jutalom szerint azonban a Paradicsomban volt, mivel ott Krisztus istenségét élvezte, mint a többi szentek.</p>
<p style="text-align: justify;"><a name="szakasz5"></a><strong>5. SZAKASZ</strong>  [Kiszabadította Krisztus a szent atyákat a pokolból?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1.  Úgy látszik, hogy Krisztus alászállva a poklokra a szent atyákat onnan nem szabadította ki. Azt mondja ugyanis Ágoston Evodius-hoz írt levelében (Epist. ad Evod. clxiv): <em>még semmit sem találtam, amit azon igazak kaptak volna tőle, akik Ábrahám kebelén voltak, amikor Krisztus alászállta a poklokra – úgy látom – hogy ő istenségének boldogító jelenléte szerint tőlük soha el nem távozott.</em> Sokat kaptak volna azonban tőle, ha kiszabadította volna őket a pokolból. Úgy látszik tehát, hogy Krisztus a szent atyákat nem szabadította ki a pokolból.</p>
<p style="text-align: justify;">2.  Ezenkívül, senki sincs fogva tartva pokolban, hacsak nem a bűn miatt. De a szent atyák még életükben, a Krisztusban való hit miatt megigazultak a bűnből. Tehát amikor Krisztus alászállt a poklokra, nem szorultak arra, hogy kiszabadítsák őket.</p>
<p style="text-align: justify;">3.  Ezenkívül, ha eltávolítják az okot, megszűnik a hatása. De a pokolra leszállásnak az oka a bűn volt, amely Krisztus szenvedése által el lett távolítva, amint fentebb mondtuk. Tehát nem Krisztus pokolra való leszállása által szabadultak ki a szent atyák a pokolból.</p>
<p style="text-align: justify;"><strong>Ezzel szembenáll</strong> amit Ágoston mond a szenvedésről szóló beszédében, hogy Krisztus,  amikor alászállt a poklokra, <em>a pokol kapuját és a vaszárakat széttörte és minden, az áteredő bűn által megkötözve fogva tartott igazat feloldozott.</em></p>
<p style="text-align: justify;"><strong>Válaszul</strong> azt kell mondanunk, hogy, amint fentebb mondtuk, Krisztus alászállva a pokolra szenvedésének erejében cselekedett. Krisztus szenvedésének erejében az emberi nem megszabadult nemcsak a bűntől, hanem a bűnösség terhétől is <a class="footnote" href="https://www.matthaios.hu/feed/?paged=4#note-4226-4" id="return-note-4226-4" title="A reatus latin szó jelenti azt az állapotot amit a bűn okoz. Tehát nemcsak arról van szó, hogy amint Luther mondja, Isten eltekint a bűntől Krisztus szenvedése miatt, hanem a bűnös állapot is megszűnik."><sup>4</sup></a>, amint ezt ugyancsak fentebb mondtuk. Az emberek azonban kétféle módon vannak megkötve. Az első módon a személyes bűnök által, amelyet ki-ki saját személyében követ el. A második módon az egész emberi természet bűne miatt, amely eredetében az ősszülőtől mindenkihez eljut, amint azt a Rómaiaknak írt levél ötödik fejezete mondja. Ennek a bűnnek a büntetése pedig a testi halál és az örök dicsőségből való kizárás, amint ez kitűnik a Teremtés könyvének második és harmadik fejezetéből, Isten ugyanis az embert, akit a bűn előtt megfenyegetett a bűn elkövetése esetén a halállal, kiűzte a Paradicsomból a bűn elkövetése után. Ezért Krisztus leszállva a pokolra, szenvedésének erejével föloldozta a szenteket ez alól a bűnösség alól, amely által ki voltak zárva a dicsőség életéből, úgy, hogy nem láthatták Istent lényege szerint. Ez a látás adja az ember tökéletes boldogságát, amint erről a második részben szó volt. Azáltal voltak a szentek a pokolban fogva tartva, hogy számukra az ősszülők vétke miatt nem nyílt út a dicsőség életéhez. És így Krisztus, leszállva a pokolra, a szent atyákat innen kiszabadította. Erről beszél Zakariás (Zak 9, 11): <em>te pedig</em><em> szövetséged vérében kiszabadítottad a foglyokat a víztelen veremből. </em>És a Kolosszeieknek írt levél (Kol 2, 15): <em>lefegyverezte a fejedelemségeket és a hatalmasságokat.</em> A Glossza ugyanerről a helyről mondja, hogy <em>tudniillik az alvilágiakat, kiragadva Izsákot, Jákobot és a többi igazat, azaz messze vezetve őket a sötétségnek ettől az országától, az égbe. </em></p>
<p style="text-align: justify;">Az 1. ellenvetésre azt kell mondanunk, amit Ágoston mond itt azokkal szemben, akik úgy vélekedtek, hogy a régi igazak Krisztus eljövetele előtt a pokolban alá voltak vetve a büntetés fájdalmainak. Ezért nem sokkal az idézett szöveg előtt mondja, hogy <em>egyesek hozzáteszik, hogy a régi szentek abban a kegyben részesültek, hogy az Úr, amikor a pokolba érkezett, megszabadította őket fájdalmaiktól. De hogy milyen módon értik azt, hogy Ábrahám, akinek a kebelére az a szegény jámbor fölvétetett, attól a fájdalomtól szenvedett, nem látom</em>. Ezért később, amikor hozzáteszi, hogy még nem találta meg, hogy <em>Krisztus alászállásakor a poklokra mit kaptak a régi igazak,</em> ezt úgy kell érteni, hogy tudniillik a büntetések fájdalmával kapcsolatban. Amit kaptak Krisztustól a régi igazak, az a dicsőség elérésével volt kapcsolatban, így attól a fájdalomtól szabadította meg őket, amelyet a dicsőség távolsága miatt éreztek. Ennek a reménysége azonban nagy örömmel töltötte el őket János evangéliuma szerint (Jn 8, 56): <em>Ábrahám, a ti atyátok, ujjongott, hogy láthatja az én napomat</em>. Ezért teszi hozzá Ágoston, <em>úgy látom – </em><em>ő istenségének boldogító jelenléte szerint tőlük soha el nem távozott, </em>annyiban tudniillik, amennyiben ők Krisztus eljövetele előtt is boldogok voltak a reményben, jóllehet még nem voltak teljesen boldogok a valóság birtokában.</p>
<p style="text-align: justify;">A 2. ellenvetésre azt kell mondanunk, hogy a szent atyák, amíg éltek, a Krisztusba vetett hit által mentek voltak minden bűntől, mind a személyes bűnöktől, mind az áteredő bűntől és a személyes bűnök büntetésének terhétől, de nem voltak mentek az áteredő bűn büntetésének terhétől, amely miatt ki voltak zárva a dicsőségből, mert még az ember megváltásának ára nem volt leróva. Amint most a Krisztusban hívők a keresztség által megszabadulnak a személyes bűnök és az áteredő bűn miatti bűnösség terhétől a dicsőségből való kizárást illetően, megmarad azonban az áteredő bűn miatti bűnösség terhének való alávetettség a testi halál szükségszerűségét illetően. mert lélekben ugyan megújulnak, de még a testben nem, amint azt a Rómaiaknak írt levél (Rom 8, 10) mondja: <em>a test halott ugyan a bűn miatt, de a Lélek életet ad az igazságosság által.</em></p>
<p style="text-align: justify;">A 3. ellenvetésre azt kell mondanunk, hogy Krisztus halála után lelke azonnal alászállt a poklokra és szenvedésének gyümölcsét bemutatta a pokolban fogvatartott szenteknek, jóllehet ők arról a helyről nem távoztak, amíg Krisztus a pokolban tartózkodott, mert Krisztus jelenléte a dicsőség teljessége.</p>
<p style="text-align: justify;"><a name="szakasz6"></a><strong>6. SZAKASZ</strong>  [Kiszabadította Krisztus a kárhozottakat a pokolból?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1.  Úgy látszik, hogy Krisztus némely kárhozottakat a pokolból kiszabadított. Azt mondja ugyanis Izajás (Iz. 24, 22), hogy <em>egy csomóba gyűjti őket, mint foglyokat a verembe, és börtönbe zárja, majd sok nap múltán meglátogatja őket</em>. Itt azonban a kárhozottakról van szó, akik az ég erőit imádták. Úgy látszik tehát, hogy a poklokra alászálló Krisztus a kárhozottakat is meglátogatta, ami vonatkozhat a megszabadításukra.</p>
<p style="text-align: justify;">2.  Ezenkívül, Zakakariás könyvének a következő helyéhez (Zak 9, 11), <em>te pedig</em><em> szövetséged vérében szabadon bocsátottad a foglyokat a víztelen veremből, </em>ezt fűzi hozzá a Glossza: <em>kiszabadítottad azokat, akik fogságban voltak, ahol semmilyen olyan irgalom nem hozott nekik enyhülést, amilyet a gazdag kért</em>. De csak a kárhozottak vannak olyan fogságban, ahol nincs irgalom. Tehát Krisztus kiszabadított némelyeket a kárhozottak poklából.</p>
<p style="text-align: justify;">3.  Ezenkívül, Krisztus hatalma a pokolban sem volt kisebb, mint ebben a világban, ugyanis mindkét helyen istenségének hatalmában cselekedett. De ebben a világban némelyeket, bármilyen állapotban is voltak, megszabadított. Tehát a pokolban is megszabadított némelyeket a kárhozat állapotából.</p>
<p style="text-align: justify;"><strong>Ezzel szembenáll</strong>, amit Ózeás mond (Oz 13, 14): <em>halál a halálod leszek, a te fullánkod leszek pokol. </em>A Glossza úgy magyarázza ezt, hogy <em>a választottak kivezetésével, az elvetettek otthagyásával</em>. De csak az elvetettek vannak a kárhozottak poklában. Tehát Krisztus pokolra szállása által sem szabadultak meg kárhozottak.</p>
<p style="text-align: justify;"><strong>Válaszul</strong> azt kell mondanunk, amint erről föntebb szó volt, hogy amit Krisztus alászállva a poklokra tett, szenvedésének erejében tette.  Ezért leszállása a pokolra csak azok számára volt gyümölcsöző, akik a szeretet által formált hitben <a class="footnote" href="https://www.matthaios.hu/feed/?paged=4#note-4226-5" id="return-note-4226-5" title="Az élő hit tulajdonsága, hogy ez a szeretet által formált hit. Az elkövetett halálos bűn, a megszentelő kegyelem elvesztése nem jelenti feltétlenül a hit elvesztését is, de az ezután megmaradó hit már nem a szeretet által megformált, élő hit, ez a hit halottnak nevezhető, amely csak a megtérés által válik élő, szeretet által megformált hitté."><sup>5</sup></a> kapcsolódtak Krisztus szenvedéséhez, amely hitben elvevődnek a bűnök. Azok azonban, akik a kárhozottak poklában voltak, vagy Krisztus szenvedésének semmilyen hitével nem rendelkeztek, mint a hitetlenek, vagy csak olyan hittel rendelkeztek, amiben nincs hasonlóság a szenvedő Krisztus szeretetéhez. Így bűneiktől sem tisztultak meg. Ezért Krisztus leszállása a pokolra nem hozott nekik szabadulást a pokol büntetésének terhe alól.</p>
<p style="text-align: justify;">Az 1. ellenvetésre azt kell mondanunk, hogy amikor Krisztus alászállt a poklokra, mindazokat, akik a pokol valamely részében voltak, valamilyen módon meglátogatta, de egyesek esetében ez vigasztalásukat és megszabadulásukat, mások esetében azonban megszégyenülésüket és megzavarodottságukat hozta. Ezért a hivatkozott hely így folytatódik: <em>akkor elpirul a hold, és szégyenkezik a nap stb.</em> Ezt lehet arra a látogatásra is érteni, amely majd az ítélet napján történik, amely a kárhozottak számára nem szabadulást, hanem a még erősebb elítélést hoz Szófoniás jövendölése szerint (Szof 1, 12): <em>meglátogatom a férfiakat, akik olyanok, mint a seprőjére ülepedett bor.</em> <em> </em></p>
<p style="text-align: justify;">A 2. ellenvetésre azt kell mondanunk, hogy amikor azt mondja a Glossza, <em>ahol semmilyen irgalom nem hozott nekik enyhülést, </em>ezt a teljes megszabaduláskor történő enyhülésre kell érteni, mert a szent atyák a pokol börtönéből Krisztus eljövetele előtt nem szabadulhattak ki.</p>
<p style="text-align: justify;">A 3. ellenvetésre azt kell mondanunk, hogy nem Krisztus tehetetlensége miatt volt az, hogy nem mindenki szabadult ki a pokolban lévő minden állapotból, mint ahogyan egyesek kiszabadulnak bármely evilági állapotból. Ennek oka a két eset eltérő feltételei voltak. Ugyanis az emberek, amíg itt élnek, képesek megtérni a hitre és a szeretetre, mert ebben az életben még nincsenek sem a jóban, sem a rosszban úgy megszilárdulva, mint az ebből az életből való távozás után.</p>
<p style="text-align: justify;"><a name="szakasz7"></a><strong>7. SZAKASZ</strong>  [Kiszabadította Krisztus azokat a gyermekeket, akik az áteredő bűn állapotában haltak meg?]</p>
<p style="text-align: justify;">A hetedik problémát <a class="footnote" href="https://www.matthaios.hu/feed/?paged=4#note-4226-6" id="return-note-4226-6" title="Ld. a limbus puerorum-ra vonatkozó jegyzetet [1]."><sup>6</sup></a></em> így közelítjük meg:</p>
<p style="text-align: justify;">1.  Úgy látszik, hogy az áteredő bűn állapotában meghalt gyermekek Krisztus poklokra való alászállása által kiszabadultak. Ők csak az áteredő bűn miatt voltak fogva tartva a pokolban, mint a szent atyák. De a szent atyák megszabadultak a pokoltól, amint erről föntebb szó volt. Hasonlóan tehát a gyermekek is megszabadultak Krisztus poklokra való alászállása által.</p>
<p style="text-align: justify;">2.  Ezenkívül, az Apostol mondja a Rómaiaknak írt levélben (Rom 5, 15), <em>h</em><em>a ugyanis sok ember meghalt egynek bűne következtében, Isten kegyelme, és az egy embernek, Jézus Krisztusnak a kegyelmében nyert ajándék még sokkal bőségesebben kiáradt sokakra. </em>De azok a gyermekek, akik csak az áteredő bűn állapotában haltak meg, az ősszülők bűne miatt voltak fogva tartva a pokolban. Tehát Krisztus kegyelme által annál inkább megszabadultak a pokoltól.</p>
<p style="text-align: justify;">3.  Ezenkívül, amint a keresztség, úgy Krisztus poklokra való alászállása is Krisztus szenvedésének erejében hat, amint ez a fentebb mondottakból kitűnik. De a gyermekek a keresztség által menekülnek meg az áteredő bűntől és a pokoltól. Tehát ehhez hasonlóan szabadultak meg Krisztus poklokra való alászállása által.</p>
<p style="text-align: justify;"><strong>Ezzel szembenáll</strong>, az, amit az Apostol mond a Rómaiaknak írt levélben (Rom 3, 25), hogy Isten <em>Krisztust rendelte vére által történő engesztelésül, a hit révén</em>. De a csak áteredő bűnnel meghalt gyermekek semmilyen módon nem részesültek a hitben. Tehát nem részesültek Krisztus kiengesztelődésének gyümölcséből sem, hogy általa kiszabaduljanak a pokolból.</p>
<p style="text-align: justify;"><strong>Válaszul</strong> azt kell mondanunk, hogy amint erről fentebb szó volt, Krisztus poklokra való alászállása csak azok számára volt hatékony, akik a hit és a szeretet által Krisztus szenvedéséhez kötődtek, ennek erejében volt szabadító Krisztus leszállása a pokolra. Az eredeti  bűnben meghalt gyermekek azonban semmilyen módon nem kötődtek a hit és a szeretet által Krisztus szenvedéséhez, nem lehetett nekik ugyanis valódi hitük, mert nem jutottak el szabad akaratuk használatára; sem szüleik hite, sem a hit valamely más szentsége által nem tisztultak meg az áteredő bűntől. Ezért Krisztus leszállása a pokolra ezeket a gyermekeket nem szabadította ki. Ezenkívül, a szent atyák azáltal szabadultak ki, hogy eljutottak Isten látásának dicsőségére, ehhez azonban csak a kegyelem által lehet eljutni a Rómaiaknak írt levél szerint (Rom 6, 23): <em>Isten kegyelme az örök élet. </em>Minthogy tehát az áteredő bűnben meghalt gyermekek nem kaptak kegyelmet, nem szabadultak ki.</p>
<p style="text-align: justify;">Az 1. ellenvetésre azt kell mondanunk, hogy a szent atyák, jóllehet addig az áteredő bün miatti bűnösség terhe által odakötve fogva tartattak a pokolban, amennyiben ez az emberi természetet illeti, mégis a Krisztusban való hit által a bűn minden foltjától mentesek voltak, ezért képesek voltak arra a szabadulásra, amelyet Krisztus hozott meg nekik alászállva a pokolra. De ezt nem lehet a gyermekekről mondani, amint erről föntebb szó volt.</p>
<p style="text-align: justify;">A 2. ellenvetésre azt kell mondanunk, hogy amikor az Apostol azt írja, hogy <em>Isten kegyelme sokakra kiáradt, </em>a „sokak” szót nem összehasonlító értelemben kell vennünk, mintha a Krisztus kegyelme által üdvözültek száma nagyobb lenne, mint az Ádám bűne miatt elkárhozottak száma, hanem ezt a szót abszolút értelemben kell vennünk, mint ami azt mondja, hogy az egyetlen Krisztus kegyelme sokakra kiáradt, mint ahogyan az egyetlen Ádám vétke sokakra átterjedt. De amint Ádám vétke csak azokhoz jut el, akik mag szerint, testileg tőle származnak, úgy Krisztus kegyelme csak azokhoz jut el, akik a lelki újjászületésben tagjaivá váltak. Ez azonban nincs így az áteredő bűnben meghalt gyermekek esetében.</p>
<p style="text-align: justify;">A 3. ellenvetésre azt kell mondanunk, hogy a keresztség ebben az életben történik, amikor az ember képes átalakulni a bűnből a kegyelemben. De Krisztus alászállva a poklokra ez után az élet után jelent meg a lelkeknek, amikor már nem voltak képesek az előbb említett átalakulásra. Ezért a keresztség által a gyermekek megszabadulnak az áteredő bűntől és a pokoltől, ez azonban nem történik meg Krisztus pokolra való alászállásakor.</p>
<p style="text-align: justify;"><a name="szakasz8"></a><strong>8. SZAKASZ</strong>  [Kiszabadította Krisztus az embereket a tisztítótűzből?]</p>
<p style="text-align: justify;">A nyolcadik problémát így közelítjük meg:</p>
<p style="text-align: justify;">1.  Úgy látszik hogy Krisztus alászállásával a poklokra kiszabadította a lelkeket a tisztítótűzből. Azt írja ugyanis Ágoston Evodius-hoz írt levelében (Ep. ad Evod. clxiv), <em>mivel a nyilvánvaló tanúságok mind a poklot, mind a fájdalmakat említik, nincs semmi ok arra, hogy higgyünk  az Üdvözítő odamenetelében, hacsak nem azért, hogy őket megszabadítsa fájdalmaiktól. De arra a kérdésre, hogy ez mindenkire vonatkozik-e, akit ott talált, vagy csak egyeseket tartott méltónak erre a jótéteményre, még nem tudom a választ. Afelől azonban nem kételkedem, hogy Krisztus elment a pokolba, és azoknak, akik a pokol szenvedéseitől szenvedtek, megadta ezt a jótéteményt. </em>Nem adta meg azonban ezt a jótéteményt a kárhozottaknak, amint erről fentebb szó volt. Rajtuk kívül azonban senki nem szenvedi el a pokol büntetéseit, csak azok, akik a tisztítótűzben vannak. Tehát Krisztus kiszabadította a lelkeket a tisztítótűzből.</p>
<p style="text-align: justify;">2.  Ezenkívül, Krisztus lelke jelenlétének a hatása nem volt kisebb, mint szentségei hatása. De Krisztus szentségei, különösen az Eucharisztia által megszabadulnak a lelkek a tisztítótűztől. Tehát sokkal inkább megszabadultak a lelkek a tisztítótűztől a poklokra alászálló Krisztus jelenléte által.</p>
<p style="text-align: justify;">3. Ezenkívül, bárkit meggyógyított Krisztus ebben az életben, őt teljesen meggyógyította. Ezért mondja az Úr János evangéliuma szerint (Jn 7, 23) hogy <em>az egész embert meggyógyítottam</em> <em>szombaton</em>. De Krisztus azokat, akik a tisztítótűzben voltak, megszabadította a kárhozat büntetésének a terhétől, amely által ki voltak zárva a dicsőségből. Tehát megszabadította őket a tisztítótűz büntetésének terhétől is.</p>
<p style="text-align: justify;"><strong>Ezzel szembenáll</strong> amit Gergely pápa Moralia című művében (Moral xiii) mond: <em>miközben teremtőnk és megváltónk, áthatolva a poklok zárt ajtóin, a választottak lelkeit onnan kivezette, nem engedi meg, hogy mi oda menjünk, ahonnan már másokat oda leszállva kiszabadított. </em>Megengedte azonban, hogy a tisztítótűzbe jussunk. Tehát alászállva a poklokra, a lelkeket a tisztítótűzből nem szabadította ki.</p>
<p style="text-align: justify;"><strong>Válaszul</strong> azt kell mondanunk, hogy amint ezt már többször mondtuk, Krisztus leszállása a pokolra szenvedésének erejében volt szabadító hatású. Szenvedésének ereje azonban nem ideiglenes és átmeneti, hanem mindörökre érvényes, amint ezt a Zsidóknak írt levél (Zsid 10, 14) mondja: <em>mert egy áldozattal mindörökre tökéletesekké tette a megszentelteket. </em>Ez alapján világos, hogy Krisztus szenvedésének hatása akkor sem volt nagyobb, mint most. Ezért azok, akik olyanok voltak, mint a most tisztítótűzben lévők, nem szabadultak meg a tisztítótűzből Krisztus pokolra való alászállása által. Azok számára viszont, akik olyannak találtattak, mint akik most megszabadulnak a tisztítótűzből Krisztus szenvedésének erejéből, semmi akadálya nem volt annak, hogy Krisztus pokolra leszállása által megszabaduljanak.</p>
<p style="text-align: justify;">Az 1. ellenvetésre azt kell mondanunk, hogy Ágoston szövegéből nem megállapítható, hogy mindenki, aki a tisztítótűzben volt, kiszabadult-e, vagy hogy ez a jótétemény csak közülük némelyeknek adatott meg, azoknak tudniillik, akik már elegendően megtisztultak; vagy, amíg éltek, a hit, a szeretet és a Krisztus halála iránti ájtatos tisztelet által kiérdemelték, hogy amikor ő leszállt, megszabaduljanak a tisztítótűz ideig tartó büntetésétől.</p>
<p style="text-align: justify;">A 2. ellenvetésre azt kell mondanunk, hogy hogy Krisztus ereje a szentségekben a gyógyítás és bizonyos elégtétel módján hat. Így az Eucharisztia annyiban szabadítja meg az embert a tisztítótűzből, amennyiben ez elégtételt adó áldozat a bűnökért. Krisztus alászállása a poklokra azonban nem volt elégtételt adó tett. De azért ez annak a  szenvedésnek erejében történt, amely elégtételt adó volt, mint erről föntebb szó volt, de ez általános értelemben véve volt adott elégtételt, ennek erejét az egyesekre valami olyan által kell alkalmazni, ami személyesen rájuk tartozik. Ezért nem volt szükséges az, hogy  Krisztus pokolra történő alászállása által mindenki kiszabaduljon a tisztitítótüzből.</p>
<p style="text-align: justify;">A 3. ellenvetésre azt kell mondanunk, hogy azok a fogyatékosságok, amelyektől Krisztus ebben a világban embereket megszabadított, személyesek, szoros értelemben véve az egyesekhez tartozók voltak. Az Isten dicsőségéből való kizárás azonban egyetemes, a teljes emberi természethez tartozó fogyatékosság volt, ezért semmi sem tiltja, hogy a tisztítótűzben lévők Krisztus által megszabaduljanak a dicsőségből való kizárástól, de nem a tisztítótűz büntetésének a terhétől, ami kinek-kinek a saját fogyatékosságára tartozik. Ezzel ellentétben a szent atyák Krisztus eljövetele előtt mentek volta a saját fogyatékosságaiktól, de nem a közös  fogyatékosságtól, amint ezt föntebb mondottuk.</p>
<div class="footnotes"><h2 class="notes">Jegyzetek:</h2><ol><li id="note-4226-1">A keresztség nélkül meghalt, de még bűnt elkövetni nem tudó gyermekek sorsával kapcsolatban Aquinói Szent Tamás csatlakozik ahhoz a véleményhez, amely szerint ők a gyermekek tornácán (limbus puerorum) vannak. A Nemzetközi Teológiai Bizottság 2007-ben kiadott <a href="http://www.vatican.va/roman_curia/congregations/cfaith/cti_documents/rc_con_cfaith_doc_20070419_un-baptised-infants_en.html">dokumentuma</a> inkább azt a nézetet támogatja, hogy számukra is nyitva van az üdvösség, de a gyermekek tornácának nézete is tartható. E nézet szerint az áteredő bűn büntetése nem olyan értelemben vett fájdalom, mint a személyes bűnök büntetése (ld. a 2. ellenvetésre adott választ), hanem ez Isten természetfölötti színről-színre látásának a hiánya. Ez azonban nem zárja ki, hogy ők az ember természetének megfelelő, természetes boldogságban részesüljenek. <a href="https://www.matthaios.hu/feed/?paged=4#return-note-4226-1">&#8617;</a></li><li id="note-4226-2"><a href="http://dhspriory.org/thomas/summa/FP/FP031.html#FPQ31A2THEP1">ST I q. 32 a. 2 ad 4</a>. A magyar nyelvben a nyelvtani nemek hiánya miatt ez a gondolatmenet nem könnyen adható vissza. A szövegben a „totus Christus” kifejezés van. <a href="https://www.matthaios.hu/feed/?paged=4#return-note-4226-2">&#8617;</a></li><li id="note-4226-3"><a href="http://dhspriory.org/thomas/summa/TP/TP050.html#TPQ50A2THEP1">ST III q. 50 a. 2</a>. <a href="https://www.matthaios.hu/feed/?paged=4#return-note-4226-3">&#8617;</a></li><li id="note-4226-4">A <em>reatus</em> latin szó jelenti azt az állapotot amit a bűn okoz. Tehát nemcsak arról van szó, hogy amint Luther mondja, Isten eltekint a bűntől Krisztus szenvedése miatt, hanem a bűnös állapot is megszűnik. <a href="https://www.matthaios.hu/feed/?paged=4#return-note-4226-4">&#8617;</a></li><li id="note-4226-5">Az élő hit tulajdonsága, hogy ez a szeretet által formált hit. Az elkövetett halálos bűn, a megszentelő kegyelem elvesztése nem jelenti feltétlenül a hit elvesztését is, de az ezután megmaradó hit már nem a szeretet által megformált, élő hit, ez a hit halottnak nevezhető, amely csak a megtérés által válik élő, szeretet által megformált hitté. <a href="https://www.matthaios.hu/feed/?paged=4#return-note-4226-5">&#8617;</a></li><li id="note-4226-6">Ld. a <em>limbus puerorum-ra </em>vonatkozó jegyzetet [1].<em> <a href="https://www.matthaios.hu/feed/?paged=4#return-note-4226-6">&#8617;</a></li></ol></div></div>
    </div>
    
    <div class="article">
        <div class="title">Valóban föltámadt</div>
        <div class="categories">krisztológia</div>
        <div class="summary">Immanuel Kant kopernikuszinak nevezett filozófiai fordulata az empirikusan tapasztalható valóság világát elszakította attól, amit talán belső tapasztalatnak, a léleknek, a lélek tapasztalatának, a vallás területének nevezhetünk. Szerinte a két világ között semmilyen értelemben nem lehet folytonosságról beszélni. Ez a szakadás &#8230; <a href="https://www.matthaios.hu/valoban-foltamadt/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Immanuel Kant kopernikuszinak nevezett filozófiai fordulata az empirikusan tapasztalható valóság világát elszakította attól, amit talán belső tapasztalatnak, a léleknek, a lélek tapasztalatának, a vallás területének nevezhetünk. Szerinte a két világ között semmilyen értelemben nem lehet folytonosságról beszélni. Ez a szakadás nyomja rá bélyegét a protestáns és katolikus német teológia egyes irányzataira. Az evangéliumok a tapasztalható, empirikus világ eseményeiről szólnak. Jézus Krisztus, a megtestesült Ige ennek a világnak útjait járta és földi életét a kereszthalál „empirikus” eseményével zárta le. Feltámadása közvetlen pillanatának nem volt szemtanúja, de az ezután következő események márt tapasztalható események: a sírokat őrző katonák beszámolói, az üres sírt felkereső asszonyok és apostolok tapasztalatai, a föltámadt Jézus megjelenéseinek tapasztalatai. Érthető, hogy a végső soron a kant-i szakadástól befolyásolt teológia zavarba kerülhet a keresztény hitben állított folytonosság miatt: Jézus Krisztus szenvedett és meghalt, alászállt a poklokra és feltámadt a harmadik napon. Thomas Joseph White OP megmutatja <a class="footnote" href="https://www.matthaios.hu/feed/?paged=4#note-4267-1" id="return-note-4267-1" title="Thomas Joseph White OP: The Incarnate Lord, The Catholic University of America, 2015, 438. oldaltól."><sup>1</sup></a>, hogy két szélsőségesnek tekinthető álláspont alakult ki Jézus Krisztus feltámadásával kapcsolatban. Az egyik álláspont <a href="https://en.wikipedia.org/wiki/Rudolf_Bultmann">Rudolf Bultman</a> álláspontja, amely szerint a „villanykörte korában” már nem lehet szószerint hinni az evangéliumok csodás eseményeinek, így a feltámadásnak sem. Ezeket az elbeszéléseket meg kell tisztítani a mitológiától, ezek mögött az Istenbe vetett hitet kell látni, amely még a halállal szemben is ott van. A Bultmann álláspontjára adott, Kant álláspontjától azonban teljesen megszabadulni nem tudó protestáns és katolikus reakció ugyan hangsúlyozza a húsvéti esemény valóságát, de ezt valami olyan újnak tekinti, ami az előzményekhez csak lazán kapcsolódik <a class="footnote" href="https://www.matthaios.hu/feed/?paged=4#note-4267-2" id="return-note-4267-2" title="Thomas Joseph White által ezzel kapcsolatban említett teológusok: Wolfhart Pannenberg, Jürgen Moltmann, Karl Rahner, Hans Urs von Balthasar (442. o)."><sup>2</sup></a>. Így veszít jelentőségéből az üres sír, a keresztrefeszített és a föltámadt test fizikai azonossága. Az ilyen megközelítések problémája tulajdonképpen antropológiai eredetű is. Minthogy nincs előttük határozottan a  <a href="https://www.matthaios.hu/az-ember-test-es-lelek-1-resz/">test és lélek</a> skolasztika által megfogalmazott szoros egysége, amely a szellemi, halhatatlan lélek és az ez által megformált test egysége, nem találják azt a mozzanatot, amely a halálban és a föltámadásban, a halál és a föltámadás között eltelt időben a folytonosságra utalna. Ezért szerintük valamilyen teljes megsemmisülésről van szó, amelyet viszont közvetlenül követ a teljes, előzményekhez csak lazán kapcsolodó újrateremtés. Ez és az ezekhez hasonló álláspontok számára természetesen probléma a halál és a testi föltámadás közti idő is (ami Jézus Krisztus esetében három nap), és így <a href="https://www.matthaios.hu/aquinoi-szent-tamas-krisztus-alaszallasarol-a-pokolrast-iii-q-52/">Jézus Krisztus alászállása a poklokra</a>, a mi esetünkben pedig az utolsó ítélettől különböző külön ítélet.<span id="more-4267"></span></p>
<p style="text-align: justify;">Az Egyház által hagyományosan követett antropológia azonban a skolasztikus álláspontot tükrözi: az ember test és lélek olyan egysége, amelyben a halhatatlan lélek formaként formálja meg a testet. A <a href="http://www.katolikus.hu/kek/kek00325.html#N57">Katolikus Egyház Katekizmusa</a> írja:</p>
<blockquote><p><span style="font-size: medium;"><b>365 </b>A lélek és a test egysége olyan mély, hogy a lelket a test &#8220;formájának&#8221; kell tekinteni; <a href="http://www.katolikus.hu/kek/kek00325.html#J232" name="JB232">[232] </a>azaz az anyagból alkotott test a szellemi lélek miatt emberi és élő test; a szellem és az anyag az emberben nem két egyesült természet, hanem egységük egyetlen természetet alkot.</span></p>
<p><span style="font-size: medium;"><b>366 </b>Az Egyház tanítja, hogy minden egyes szellemi lelket Isten közvetlenül teremt <a href="http://www.katolikus.hu/kek/kek00325.html#J233" name="JB233">[233] </a>&#8211; nem a szülõk &#8220;hozzák elő&#8221; &#8211;; azt is tanítja, hogy a lélek halhatatlan; <a href="http://www.katolikus.hu/kek/kek00325.html#J234" name="JB234">[234] </a>nem vész el, amikor a halálban elválik a testtõl, és a végsõ föltámadásban újra egyesülni fog a testtel.</span></p></blockquote>
<p style="text-align: justify;">A továbbiakban eszerint az antropológia szerint (Thomas Joseph White már hivatkozott könyvére is támaszkodva) lesz szó Jézus Krisztus feltámadásáról. Jézus Krisztus kereszten elszenvedett halála azt jelentette, hogy fölbomlott emberi természetében a test és a lélek közötti kapcsolat, a lélek már többé nem volt a test formája. Így tulajdonképpen Jézus emberi természetének az egységét vesztette el, ezért Aquinói Szent Tamás arra a kérdésre, hogy a halott Jézus embernek tekinthető-e, nemleges választ ad (ST III q. 50 a. 4). Az emberi lélek halhatatlansága miatt azonban ez a lélek nem szűnt meg létezni, hanem elvesztve az általa megformált testet, elkülönült lélekként, <em><a href="https://www.matthaios.hu/az-anima-separata-1-resz/">anima separata</a>-ként </em>létezett tovább, míg az általa előzőleg megformált test a sírban feküdt. Jézus Krisztus testtől elszakadt lelke szállt le a többi, hasonló állapotban lévő lélek közé, a holtak birodalmába, közvetítve számukra megváltásának gyümölcsét, mindenekelőtt az áteredő bűnnek és büntetésének, az örök dicsőségből való kizárásnak megszűnését.</p>
<p style="text-align: justify;">A harmadik napon azonban Jézus föltámadt, emberi lelke ismét formaként formálta meg a sírban fekvő testet, így állt helyre Jézus Krisztus emberi természetének egysége, Jézus Krisztus valóságosan élő emberként, ugyanabban a testben, amely a keresztfán a halált elszenvedte, támadt föl. Ebben a feltámadásban azonban Jézus Krisztus teste alapvető változáson ment keresztül. A megtestesüléskor (a Szentháromságban közös) isteni akaratából a testnek azt az állapotát vette föl, amelybe ez Ádám bűnének terhe miatt került, a testet a szenvedésre és halálra való képesség állapotában vette föl, a testnek ebben az állapotában vitte végbe a megváltás művét (ST III q. 14 a. 2). Megváltásunk művét befejezve azonban, a feltámadáskor testének ezen régi állapota megváltozott, a testet megformáló lélekből az a dicsőség és kegyelem, amely az Ige személyében megvalósuló egységből (gratia unionis) származik, átáradt a megformált testre, amely immár testileg is ezt a dicsőséget fejezi ki. Ez a test az érzéki képességekből adódó hangulatok, a képzelet, az emberi pszichológia szintjén is az istenség dicsőségét tükrözi. Ez az átáradás Jézus Krisztus földi életében csak a <a href="http://www.matthaios.hu/aquinoi-szent-tamas-krisztus-szinevaltozasarol-st-iii-q-45/">színeváltozás pillanataiban</a>, átmeneti tulajdonságként mutatkozott meg, most azonban ezek a testet jellemző, állandó tulajdonságokká váltak. A hagyományos teológia a megdicsőült testek négy ilyen tulajdonságát említi: a romolhatatlanságot, azaz a szenvedéstől és haláltól való mentességet, a fényességet, azaz a lélek állapotának a testben való tükröződését, az erőt, azaz a test képességét arra, hogy teljesen a lélek akaratát szolgálja, és a finomságot, azaz a térbeli akadályokon való áthaladás képességét (jóllehet ez nem jelenti az anyagiság megszűnését).</p>
<p style="text-align: justify;">Jézus föltámadása azonban egy új kezdet is. Ő, aki elsőként föltámadt a halottak közül, a mi föltámadásunknak, testben is majd megvalósuló megdicsőülésünknek az oka is. Jézus föltámadása tehát különbözik a mi föltámadásunktól, mert ő az első aki föltámadt a halottak közül, és nála a föltámadt test dicsőségének végső forrása az egység kegyelme, a <em>gratia unionis</em>. Ugyanakkor azonban ez lényegileg ugyanaz, mint az üdvözültek föltámadása, és ez az üdvözültek föltámadásának mintája. Az üdvözültek testére a Krisztushoz való hasonlóság dicsőségének fénye árad majd át. <span style="font-size: xx-small;">„</span>Ő átalakítja gyarló testünket, és hasonlóvá teszi az ő dicsőséges testéhez, azzal az erővel, amellyel hatalma alá vethet mindent” (Fil 3, 21).</p>
<p style="text-align: justify;">A tomista krisztológia központi elve, hogy Jézus Krisztus szent embersége eszköz okként okozója üdvösségünknek és mindennek, ami ezzel kapcsolatos. A szobrász gondolatait és kezének erejét eszközök, véső és kalapács által viszi át a készülő szoborra. A véső és kalapács  a szobor eszköz okai, a fő megvalósító ok azonban maga a szobrász. Hasonlóan,  üdvösségünk fő megvalósító oka a szentháromságos Isten, de ez a megvalósítás a megtestesült Ige szent emberségében, ezen keresztül történik. Míg a szobrász vésője és kalapácsa külsődleges eszközök, Jézus Krisztus szent embersége a személyes egység által az az emberség, amelyet személyként az Ige birtokol, amelyen keresztül az Ige emberként kifejezi magát. Tehát itt nem egy személy egy hozzá képest külsődleges eszközön keresztül cselekszik, hanem a személy a hozzátartozó természetében cselekszik. Jézus Krisztus feltámadásának oka saját maga is, nem ugyan embersége, hanem istensége szerint (ST III q. 53 a. 4). Jézus Krisztus föltámadása, amely emberi természete szerint egy vele megtörtént esemény, a mi föltámadásunk szempontjából a minta okság mellett eszköz oksággal is rendelkezik. Erről részletesebben ír Szent Tamás a Summa egyik kérdésében, amelyet már <a href="http://www.matthaios.hu/aquinoi-szent-tamas-krisztus-feltamadasanak-hatasairol/">régebben lefordítottunk</a>.</p>
<div class="footnotes"><h2 class="notes">Jegyzetek:</h2><ol><li id="note-4267-1">Thomas Joseph White OP: The Incarnate Lord, The Catholic University of America, 2015, 438. oldaltól. <a href="https://www.matthaios.hu/feed/?paged=4#return-note-4267-1">&#8617;</a></li><li id="note-4267-2">Thomas Joseph White által ezzel kapcsolatban említett teológusok: Wolfhart Pannenberg, Jürgen Moltmann, Karl Rahner, Hans Urs von Balthasar (442. o). <a href="https://www.matthaios.hu/feed/?paged=4#return-note-4267-2">&#8617;</a></li></ol></div></div>
    </div>
    
    <div class="article">
        <div class="title">A felszabadítás teológiáról</div>
        <div class="categories">jegyzet</div>
        <div class="summary">Korunk teológiai irányzatairól rövid áttekintést ad Thomas Joseph White OP írása. Azt hiszem, elolvasva az írást, ki lehet jelenteni, hogy a tomista szerző elfogulatlan áttekintést ad. Napjaink teológiájának egy másik, jóval részletesebb összefoglalása megtalálható Tracey Rowland könyvében, amely tulajdonképpen a &#8230; <a href="https://www.matthaios.hu/a-felszabaditas-teologiarol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Korunk teológiai irányzatairól rövid áttekintést ad Thomas Joseph White OP <a href="http://zondervanacademic.com/blog/common-places-the-promise-and-prospects-of-retrieval-recent-developments-in-roman-catholic-thought-that-shape-contemporary-dogmatic-theology/">írása</a>. Azt hiszem, elolvasva az írást, ki lehet jelenteni, hogy a tomista szerző elfogulatlan áttekintést ad. Napjaink teológiájának egy másik, jóval részletesebb összefoglalása megtalálható <a href="https://www.amazon.com/Catholic-Theology-Doing-Tracey-Rowland-ebook/dp/B01N7DVY4V/ref=sr_1_1?s=books&amp;ie=UTF8&amp;qid=1492670519&amp;sr=1-1&amp;keywords=tracey+rowland">Tracey Rowland könyvében</a>, amely tulajdonképpen a teológiai tanulmányait éppen megkezdőknek akar segítséget, eligazítást nyújtani. Tracey Rowland ugyancsak három nagy teológiai irányzatot említ: (1) a tomizmust, (2) a Henri de Lubac, Joseph Ratzinger és Hans Urs von Balthasar által alapított Communió folyóirat köré csoportosuló teológusokat és (3) a Concilium folyóirat köré csoportosuló teológusokat. A Concilium csoport sok szempontból hasonlít a Thomas Joseph White által említett rahner-i irányzathoz, de ez ennél tágabb, ide sorolja például <a href="https://hu.wikipedia.org/wiki/Edward_Schillebeeckx">Edward Schillebeeckx domonkos teológust</a> is. Tracey Rowland Rahner-t és az úgynevezett transzcendentális tomizmust eredetileg a tomizmus kategóriájába helyezi <a class="footnote" href="https://www.matthaios.hu/feed/?paged=3#note-4287-1" id="return-note-4287-1" title="Azt hiszem ennek az irányzatnak a legtalálóbb nevét Jáki Szaniszló találta meg, aki ezt akvikantianizmusnak nevezte."><sup>1</sup></a>, de Rahner teológiai „projektjére” a Concilium csoporttal kapcsolatban tér ki. Tracey Rowland egyébként értékes, sok anyagot magába foglaló könyvére sajnos már nem jellemző az elfogulatlanság. A magát szemmelláthatóan a Communio csoporthoz tartozónak valló szerző (többnyire mélyebb indokolás nélkül, elterjedt sémákat ismételve) elfogult az általa „első vonalbeli tomizmusnak” (first stream thomism) nevezett irányzattal szemben, de ezzel most itt részletesebben nem foglalkozunk.</p>
<p style="text-align: justify;">Tracey Rowland könyvében külön fejezetet szentel a felszabadítás teológiának, amely Ferenc pápa pontifikátusa alatt bizonyos jelentőségre tett szert. A felszabadítás teológia (pontosabban teológiák) gyökerükben a Concilium csoporthoz kötődnek. Tracey Rowland találóan jegyzi meg, hogy ezeket eredetükben a „made in Germany” felírat jellemezheti (a másik jelentős hely, amely szóba jöhet, a louvain-i egyetem). Így a harmadik világot az első világgal szembeállító felszabadítás teológia gyökerei nagyon is az első világban, Európában, az ortodoxia szempontjából nem problémamentes Concilium csoportban vannak. Tracey Rowland nyomán felsoroljuk a mozgalom legfőbb képviselőit, megjelölve európai tanulmányaik helyét: Leonardo Boff (München), Clodovis Boff (Louvain), Louis Segundo (Louvain, Sorbonne), Gustavo Gutierrez (Louvain, Lyon), Jon Sobrino (Frankfurt, egyébként Barcelonában született),  Lucio Gera (olasz születésű, Bonn), Juan Carlos Scannone (München).<span id="more-4287"></span></p>
<p style="text-align: justify;">A felszabadítás teológiai nem egy egységes irányzat, még földrajzilag tekintve is több ágáról lehet beszélni (a fő áramlatot képviselő latin-amerikai mellet például afrikai, indiai, palesztinai felszabadítás teológiákról). <a href="https://www.google.hu/url?sa=t&amp;rct=j&amp;q=&amp;esrc=s&amp;source=web&amp;cd=1&amp;ved=0ahUKEwiLw6uZwrLTAhVICsAKHYq9B2wQFggjMAA&amp;url=http%3A%2F%2Fvigilia.hu%2Fsystem%2Ffiles%2Fcikk_pdf%2F2014%2F11%2F1_3_patsch.pdf&amp;usg=AFQjCNEWH6N-C3qbLaXC2D66lKhqNpAuYQ&amp;sig2=0Rw8EjosM-j_u1OMADlEww">Patsch Ferenc SJ tollából</a> jó áttekintést lehet találni a Vigilia  cikkében. Egy másik írás <a href="http://real.mtak.hu/19498/1/Lukacs_Laszlo_Sapientiana_2014_2_u_134343.961678.pdf">Lukács László SchP cikke</a>, amely kitér a Tanítóhivatal reakcióira is.</p>
<p style="text-align: justify;">Patsch Ferenc három dolgot emel ki a felszabadítás teológia keletkezésével és legfőbb jellemzőivel kapcsolatban.</p>
<p style="text-align: justify;">A <em>mozgalom eredete</em> a 60-as évek végére tehető. Míg Európában és Észak-Amerikában ezeket az időket az életszínvonal bizonyos emelkedése jellemzi, Latin-Amerikában ez egyáltalán nem így volt, itt inkább a gazdagok és a szegények közti szakadék növekedett. A felszabadítás teológiája erre az igazságtalan helyzetre adott lelkipásztori válasz.</p>
<p style="text-align: justify;">A mozgalom társadalmi alapját az úgynevezett <em>bázisközösségek</em> alkották és a felszabadítás teológiája alapvetően a <em>társadalomtudományokra </em>támaszkodik. A filozófia a második helyre szorult vissza a társadalomtudományok, a szociológia, a politikatudomány mögött. Azt hiszem, hogy a teológia mint nevéhez méltó tudományos vállalkozás már eleve kétséges, ha ezt szorosabban kötjük ezekhez, még a társadalomtudományokon belül is „puhának”, rendkívül gyorsan változónak tekinthető tudományokhoz. Lehet, hogy a felszabadítás teológia fentebb említett klasszikusai mára már elavultnak számítanak? Nem, mintha a szegénység tűnt volna el az azóta egyre inkább baloldalivá váló Latin-Amerikából, de már sokan „felszabadulásukat” az Észak-Amerikába való kivándorlásban keresik, vállalva a vendégmunkás egyáltalán nem felszabadultnak tekinthető státuszát. A következő fázis a migráció-teológia?</p>
<p style="text-align: justify;">A felszabadítás teológiát a szerző szerint a <em>szegények melletti elsődleges döntés </em>jellemzi. Ez annyit jelent, hogy Isten őket szólítja meg elsődlegesen, sőt egyes megközelítések szerint ők tekinthetők a kinyilatkoztatás elsődleges, megbízható hordozóinak is. A felszabadítás teológia kontextusából következik, hogy itt az anyagi értelemben vett szegényekről, illetve a politikailag elnyomott szegényekről van szó. Van azonban a szegénységnek egy másik jelentése is, ami az anyagi javakról való lemondást jelenti. A Szentírás folyamatosan hangsúlyozza Isten gondviselő szeretét a szegényekkel, az árvákkal, özvegyekkel, az elnyomottakkal szemben. A kinyilatkoztatás, a megváltás címzettje mégis az ember, aki lehet anyagi értelemben véve szegény vagy gazdag, politikai értelemben véve uralkodó vagy alattvaló. Az utolsó ítélet szempontjai azonban világosak és egyértelműek, ezek arról szólnak, hogy a rászorulókban valaki mennyire látja meg Jézus Krisztust (Mt 25, 31- 46).</p>
<p style="text-align: justify;">Az elmúlt évtizedekben Latin-Amerikát sajnos a <a href="http://www.pewforum.org/2014/11/13/religion-in-latin-america/">katolicizmus térvesztése</a> jellemezte a protestánsokkal szemben, akik sokkal gyengébben vannak képviselve a felszabadítás teológia területén. Lehet, hogy nem alaptalan a megjegyzés: „Latin-Amerikában az Egyház a szegényeket választotta, a szegények meg a pünkösdistákat”?</p>
<p style="text-align: justify;">Patsch Ferenc több olyan módszertani újításról is beszél, amelyeket a felszabadítás teológia hozott. Az egyik ilyen újítást <em>praxeológiának </em>nevezi. Ennek az a lényege, hogy míg a hagyományos teológia feladatának a hitigazságok rendszere kidolgozását tekinti, addig a felszabadítás teológiák feladata, hogy összeköttetést teremtsenek a hit és a konkrét élet között, a társadalmi körülmények figyelembevételével. A hagyományos teológia megkapja a szerzőtől a megszokott minősítését: ezt a görög filozófia hatására a racionalista idealizmus jellemzi. Ezzel szemben a felszabadítás teológiákban a „praxeológiai módszer (a gör. praxis = gyakorlat; logos = tan, tudomány szóösszetételből) &#8230; azt jelenti, hogy a bibliai és teológiai reflexió nem választható el az élet és a történelem átalakításának igényétől”.</p>
<p style="text-align: justify;">Ez a felfogás azonban tévesen ítéli meg a teológia szerepét. Ha szabad a matematikával, a fizikával stb. a megismerés értéke, az igazság szépsége miatt foglalkozni, miért van ez megtiltva a teológiával kapcsolatban? A teológiának egyszerre kell a legelméletibb és a leggyakorlatibb tudománynak, sőt bölcsességnek lennie. Ha valaki erről lemond, megfosztja magát attól, hogy helyesen művelje a teológia tudományát. Az elméleti tudományokat az jellemzi, hogy ezeket nem valamilyen gyakorlati haszon kedvéért, hanem magáért az igazságnak a megismeréséért, ennek szemlélése érdekében művelik. A teológia tárgya azonban Isten, aki maga az Igazság, a teológia őt szemléli, amint Ő kinyilatkoztatta magát nekünk. <span style="font-size: xx-small;">„</span>Az örök élet pedig az, hogy megismerjenek téged, az egyedül igaz Istent, és akit küldtél, Jézus Krisztust” (Jn 17, 3). Ugyanakkor viszont a teológia a leggyakorlatibb tudomány is, mert a legfontosabb cselekvéssel, az Istenre mint végső célra irányuló cselekvéssel foglalkozik. Ezeknek a cselekedeteknek a köréből nyilván nem zárható ki az sem, amire a felszabadítás teológia irányul, de ha a teológiai szaktudományokat említjük, ez nem annyira a dogmatika, mint inkább az erkölcstan, a szociális tanítás körébe tartozik.</p>
<p style="text-align: justify;">Patsch Ferenc szerint a felszabadítás teológiák módszertani újítása az is, hogy <em>ezek az üdvösséget mint szabadulást tekintik</em>. Abban nincs semmi új, hogy Jézus Krisztus megváltása szabadulást hozott. A megváltás megszabadított az áteredő bűntől, ez szabadít meg személyes bűneinktől és az örök haláltól. A választott nép Egyiptomból való szabadulása pedig előképe annak, hogy mi a megváltás erejében megszabadultunk. Politikai értelemben vett fölszabadulásról azonban nincs szó az Újszövetségben.</p>
<p style="text-align: justify;">Patsch Ferenc a felszabadítás teológia harmadik újításaként a <em>dichotómiák folyamatos visszautasítását</em> jelöli meg. Ilyen dichotómiaként jelöli meg például az egyén és a közösség közti hagyományos dualizmust, de említi Isten transzcendenciáját és immanenciáját, az üdvtörténet a világi történelem kettősségét. A szövegből nehéz megállapítani, hogy a „dichotómia” szónak tulajdonképpen mi is a jelentése. A dichotómia leginkább az egymással szembenálló dolgok közti különbséget jelenti. A dichotómiával kapcsolatban eszünkbe juthat az ellentmondás elve: egyszerre ugyanaz a dolog ugyanabból szempontból nem létezhet is, meg nem is. Ennek logikai megfogalmazása: egyszerre ugyanaz az állítás ugyanabból a szempontból nem lehet igaz is, meg nem is. A katolikus tanítás és teológia sok esetben olyan dichotómiákról szól, amelyek mégsem vezetnek az ellentmondás elvének megsértéséhez. Isten egy és három, de ez a természetre és a személyekre vonatkozik. Krisztus egy és kettő, de ez a személyre és a természetekre vonatkozik. A dichotómia visszautasítását lehet úgy értelmezni, hogy az ellentétesnek látszók közül egyet kiválasztanak, a másikat pedig elutasítják. Ez sokszor az eretnekségek eljárásmódja. A másik eljárásmód az lenne, hogy nem törődünk az ellentmondás elvével és így már a dichotómia sem fáj annyira. Hegelnél az ellentmondás egyenesen a létnek a tulajdonsága, a lét kibontakozása ezen keresztül történik.</p>
<p style="text-align: justify;">A negyedik újdonság Isten országának olyan értelemben vett hangsúlyozása, hogy „Jézus üzenete nem Istenről, hanem Isten országáról szólt”. Ezzel kapcsolatban csak Benedek pápa Názáreti Jézusról szóló könyvére hivatkozunk, amely szerint ez az ország egy személyben jött el: „Isten országának új közelsége, amelyről Jézus beszél, és amelynek meghirdetése üzenetének megkülönböztető jegye – ez az új közelség ő maga” (A Názáreti Jézus 1. 65. o.).</p>
<p style="text-align: justify;">Összefoglalva azt mondanám, hogy a felszabadítás teológiája a fenti értelemben véve egy zsákutca. Nem tesz különbséget a természetes és a természetfölötti rend között. Az egyébként jogos és indokolt, igazságtalanságok elleni fellépést kiragadja az erkölcstan és a szociális tanítás köréből és tévesen helyezi ezt „dogmatikai” környezetbe. Jobb kiindulás lett volna, ha az áteredő bűn és következményeinek valóságától indulnak el, mert jelentős mértékben ez az oka a társadalom egyenlőtlen fejlődésének. Ha tehát ez a betegség alapja, akkor a gyógyszer az áteredő bűn következményeit, az értelem elhomályosulását, az akarat rosszra való hajlását gyógyító kegyelem. Nem biztos, hogy a felszabadítás teológiájával foglalkozók kedvenc olvasmánya lenne Szent Pál apostol <a href="http://szentiras.hu/KNB/Filem1">Filemonhoz írt levele</a> (pedig csak egyetlen oldal a levél), de mégis ezt ajánlanám. Szent Pál nem mozgósít a rabszolgaság intézménye ellen, hanem azt hangsúlyozza, hogyan haladja meg ezt a keresztény gyakorlat. A teológiának tehát nem valamilyen politikai gyakorlatra kellene összpontosítania, hanem a keresztény gyakorlatra. Ez természetesen nem jelenti azt, hogy az Egyház szociális tanításában ne hívja fel a figyelmet a társadalmi igazságtalanságokra. De ez nem közvetlen dogmatikai téma.</p>
<div class="footnotes"><h2 class="notes">Jegyzetek:</h2><ol><li id="note-4287-1">Azt hiszem ennek az irányzatnak a legtalálóbb nevét Jáki Szaniszló találta meg, aki ezt akvikantianizmusnak nevezte. <a href="https://www.matthaios.hu/feed/?paged=3#return-note-4287-1">&#8617;</a></li></ol></div></div>
    </div>
    
    <div class="article">
        <div class="title">A Szentírás sugalmazottsága és tévedhetetlensége (1)</div>
        <div class="categories">teológia</div>
        <div class="summary">A kereszténységben bizonyos irodalmi műveknek, könyveknek kiemelt helyük van. A keresztény irodalom óriási, egyházatyák, szentek, nagy teológusok, pápák, püspökök, papok sok könyvet írtak, köztük igen sok kiváló alkotás van. Mégis van 73 (vagy 72, ha Jeremiás Siralmait Jeremiás könyve részének &#8230; <a href="https://www.matthaios.hu/a-szentiras-sugalmazottsaga-es-tevedhetetlensege-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A kereszténységben bizonyos irodalmi műveknek, könyveknek kiemelt helyük van. A keresztény irodalom óriási, egyházatyák, szentek, nagy teológusok, pápák, püspökök, papok sok könyvet írtak, köztük igen sok kiváló alkotás van. Mégis van 73 (vagy 72, ha Jeremiás Siralmait Jeremiás könyve részének tekintjük) olyan könyv, amelynek helyzete egészen különleges: a katolikus hit szerint ezeknek a szerzője maga az Isten, a <a href="https://www.matthaios.hu/a-szentharomsag-titka-es-az-emberi-nyelv/">szentháromsági tulajdonítás</a> alapján maga a Szentlélek. Ezek a Szentírás könyvei. Míg a legkiválóbb emberi alkotások is tartalmazhatnak tévedéseket, hibákat, a Szentírás könyvei esetében ez az isteni szerzőség miatt ki van zárva. A Szentírás kiváltságos helyzetét mutatja az is, hogy míg a Katolikus Egyház dogmái Isten kegyelmi ajándéka (karizma) miatt tévedhetetlenek, ezeket mégsem tekintjük Isten által megfogalmazott szövegeknek.</p>
<p style="text-align: justify;">Ebben és az egyik következő bejegyzésben a Szentírásnak erről a kiváltságos helyzetéről lesz szó. A bejegyzésekben támaszkodunk Lawrence Feingold nem régen megjelent, kitűnő alapvető hittan (theologia fundamentalis) tankönyvére, amelyet azonban nemcsak a teológia tanulói forgathatnak haszonnal <a class="footnote" href="https://www.matthaios.hu/feed/?paged=3#note-4301-1" id="return-note-4301-1" title="Lawrence Feningold: Faith Comes from What is Heard: An Introduction to Fundamental Theology, Emmaus Academy. A könyv azért is figyelemreméltó, mert ez a terület, amely a hit, a teológia forrásaival foglalkozik, az elmúlt időben különösen is ki volt téve a katolikus hittel nem teljesen összeegyeztethető értelmezéseknek. A könyv szerzőjéről meg kell jegyezni, hogy egy másik könyvében síkra szállt a nouvelle theologie legnagyobb képviselőjével, Henri de Loubac-kel szemben az Isten színelátása utáni vágy lényegi természetfölöttiségének tomista álláspontja mellett. Ezzel a témával régebbi bejegyzések foglalkoztak (itt, itt és itt)."><sup>1</sup></a>.<span id="more-4301"></span></p>
<p style="text-align: justify;">A Szentírás könyvei kiváltságos helyzetüket annak köszönhetik, hogy ezek Isten sugallatára, Isten sugalmazásának (inspiratio) hatása alatt születtek. A sugalmazás Isten tevékenysége az emberben. Isteni tevékenységgel az emberben a természetes rendben is találkozunk. Isten egyetemesen, elsődleges okként mozgatja a teremtményeket, akik másodlagos okként működnek. A teremtett világban található oksági hatásoknak két oka van egyszerre: Isten is valódi ok és a teremtmény is valódi ok. A tomista álláspont szerint azonban nem két egyenlő okról van szó: Isten elsődleges értelemben vett ok, a teremtmény pedig csak másodlagos értelemben. Mindezek ellenére az isteni okság nem jelenti a teremtményi okság valamilyen elnyomását, a teremtmény saját természete szerint ok, így az ember saját értelmes természete, szabad akarata szerint ok. A természetfölötti rendben az <a href="https://www.matthaios.hu/kegyelemtani-osszefoglalas-3-az-aktualis-kegyelem/">aktuális kegyelem</a> kizárólagos oka Isten. Ez a kegyelem azonban az ember képességével egységet alkotva oka az ember üdvösségre irányuló cselekedeteinek. Itt tehát már két okságról van szó: a kegyelem fölemeli az ember cselekedetét arra, hogy a cselekedet az üdvösség felé irányuljon, de az ember továbbra is oka marad cselekedetének. A sugalmazásban is Isten okként működik a kiválasztott szent szerzőben. Ennek az okságnak a hatására íródnak a Szentírás könyvei. A Szentírás könyveinek is két szerzője van Isten és az ember, de ez a két szerzőség nem egyenrangú: Isten az elsődleges értelemben vett szerző (auctor principalis). Isten és a szent szerző viszonyának megvilágítása a fő ok (causa principalis) és az eszköz ok (causa instrumentalis) közti viszony szolgál. A szobrász az elkészülő szoborra saját gondolatait, kezének hatását eszközök, például véső és kalapács segítségével viszi át, ezek mintegy közvetítik a szobrász gondolatait, majd kezének mozdulatait a szobor felé. Azt mondjuk, hogy a szobrász a szobor fő oka, a véső és kalapács pedig az eszköz okok. A szentíró is eszköz Isten főoksága szempontjából, de ahogyan a szobrász eszközeit ezek természetének, jellegzetességeiknek megfelelően használja, azaz nem használja például a kalapácsot vésőként, vagy a vésőt kalapácsként; úgy Isten is a szent szerző emberi személyét is saját természetének, azaz értelmes voltának, szabad akaratának, személyes tulajdonságainak megfelelően használja. Mint említettük, Isten mint elsődleges ok sohasem nyomja el a tőle függő teremtményi okságot, hanem inkább a tőle függő ok okságának a lehetővé tételéről, felemeléséről van szó. Az isteni fő oksággal még csak az sem jár feltétlenül (sőt általában) együtt, hogy a szentíró tudatában van annak, hogy ő most sugalmazás hatása alatt van.</p>
<p style="text-align: justify;">A sugalmazás egy könyv megírására irányul. Ez mindazon szellemi tevékenységekre kiterjed, amire egy könyv megírásához szükség van. Hagyományosan az isteni okságnak három mozzanatát szokták említeni. (1) Isten megvilágosítja az író elméjét a leírandó tartalommal kapcsolatban. Ez jelenthet az írónak adott közvetlen kinyilatkoztatást is, de ez nem feltétlenül mindig így van, mert ez lehet a másoktól kapott dolgokkal kapcsolatos helyes álláspont, ítélet is. (2) Írásra mozdítja a szerző akaratát. (3) Végigkíséri az írói tevékenységet. Ez kiterjed az egész könyvre és az írás minden részletére, például a szerkezet megválasztására, a megfogalmazásra, minden egyes szóra. Míg a csak emberi szerzők írásai tartalmazhatnak tévedéseket, a Szentírás esetében az írói tevékenység mögött lévő isteni okság biztosítja azt, hogy a Szentírás tévedhetetlen. Így mondhatjuk, hogy Isten az elsődleges, a fő szerzője a Szentírás könyveinek. XIII. Leó pápa Szentírással foglalkozó <em><a href="http://w2.vatican.va/content/leo-xiii/en/encyclicals/documents/hf_l-xiii_enc_18111893_providentissimus-deus.html">Providentissimus Deus</a> </em>enciklikája ezzel kapcsolatban Nagy Szent Gergely pápát idézi: „A legfölöslegesebb dolog kutatni, hogy ki írta ezeket a műveket – mi hűségesen hisszük, hogy a Szentlélek a szerzője ezeknek a könyveknek. Az írta ezeket, aki diktálta az írást; az írta, aki sugallta a végrehajtást”.</p>
<p style="text-align: justify;">A „diktálás” szót azonban analóg értelemben kell venni. Ez jelenti azt, hogy a könyv tartalma, beleértve a megfogalmazást, az egyes szavak kiválasztását is, Istentől származik. Isten fő szerzősége mellett, eszközként szerző a könyv emberi írója. Az ember értelmes természete, szabad akaratának használata szerint eszköz. Tehát a diktálást nem úgy kell elképzelni, hogy a szent szerző Isten hangját fizikailag hallva, esetleg kényszerítve van az írásra. (A látomások, és a közvetlen isteni felszólítás tapasztalata persze egyes esetekben jelen lehet, de ez nem szükségszerű kísérője a sugalmazásnak.) Így teljes joggal állíthatjuk, hogy ahogyan például Jókai Mór szerzője egy könyvének, úgy szerzője az evangelista evangéliumának. A többlet nem az ilyen értelemben vett szerzőség csonkításában, hanem éppen ennek felemelésében van, amelynek következtében a szent szerző könyve nem tartalmazhat tévedést.</p>
<p style="text-align: justify;">A fentiekből következik, hogy a szent szerző ugyanazzal a „kelléktárral” rendelkezett, mint bármely író. Tehát egy adott nyelven írt, írása tükrözi, hogy mennyire volt ennek a nyelvnek birtokában, mennyire volt vagy nem volt művésze ezen nyelv használatának. Az írásban szerepet játszott korának műveltsége, ismeretei a világról. Ugyancsak használhatta a környezetében létező irodalmi műfajokat, ezek szerint szerkeszthette írását, ezeknek a kifejezésmódjait használhatta. Mindezek azonban nem az isteni szerzőséggel szemben érvényesültek, hanem ezek éppen az Ő által használt eszköz tulajdonságai voltak. A szerzőséggel kapcsolatban van azonban egy lényeges különbség is. Az egyes szent szerzők csak egy vagy néhány szentírási könyvnek szerzői, Isten azonban a teljes Szentírásnak, minden egyes szentírási könyvnek a szerzője. A Szentírás értelmezésével kapcsolatban ennek fontos következménye az, hogy a hit szerinti és a teológiai értelmezés szempontjából nem lehet csak az egyes könyvekkel elszigetelten foglalkozni, hanem az értelmezést a teljes Szentírás horizontján kell elvégezni, figyelembe véve az Egyház hagyományát, a Tanítóhivatalt is.</p>
<p style="text-align: justify;">A Szentírással az Egyháznak sok tanítóhivatali megnyilatkozása foglalkozott. Kézenfekvő kérdés például az, hogy milyen könyvekből áll egyáltalán a Szentírás. Maga a Szentírás erre kérdésre nem ad választ. A könyvek jegyzékét, a kánont a Szenthagyomány közvetítette a későbbi korok számára. A kánont dogmaként (<a href="http://denzinger.hu/fj-1500/">Denzinger</a> 1501-1504)  végül a Trienti Zsinat fogalmazta meg, de a teljes jegyzéket már megtaláljuk negyedik századi afrikai zsinatok anyagai között is, sőt ebből részek már a második századból ránk maradtak.</p>
<p style="text-align: justify;">A sugalmazással kapcsolatban felmerültek olyan elképzelések, hogy a nem közvetlenül a hitre és erkölcsre vonatkozó tartalmakat nem kell sugalmazottnak tekinteni, ezek mintegy mellékesen vannak a szövegben (obiter dicta), itt csak emberi szerzőségről van szó. Többen ilyen módon akarták megoldani azokat a problémákat, amelyek a természettudományos és történelmi kutatások következtében merültek föl a Szentírás igazmondásával kapcsolatban. Az 1. Vatikáni Zsinat azonban dogmaként mondta ki, hogy a Szentírás minden könyve, minden részével együtt sugalmazott (Denzinger 3028). Ebből az is következik, hogy ha esetleg a szentírási könyv teljes szövegét nem egyetlen szerző írta, akkor az egyes részek szerzői is a sugalmazás hatása alatt írtak. Erről van szó például a Szentírás első öt könyve, a Pentateuchus esetében is, ahol ezekbe a könyvekbe Mózes után is kerültek szövegek. A Pápai Biblikus Bizottság határozata (<a href="http://denzinger.hu/fj-3350/">Denzinger</a>, 3397) értelmében ez úgy lehetséges, hogy ezzel együtt megmarad Mózes lényegi szerzősége és a Pentateuchus épsége. A következő bejegyzésben a Szentírás isteni szerzőségéből következő tévedhetetlenségével foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-4301-1">Lawrence Feningold: Faith Comes from What is Heard: An Introduction to Fundamental Theology, Emmaus Academy. A <a href="https://thomistica.net/news/2017/3/6/new-book-from-lawrence-feingold-an-introduction-to-fundamental-theology?rq=feingold">könyv azért is figyelemreméltó</a>, mert ez a terület, amely a hit, a teológia forrásaival foglalkozik, az elmúlt időben különösen is ki volt téve a katolikus hittel nem teljesen összeegyeztethető értelmezéseknek. A könyv szerzőjéről meg kell jegyezni, hogy egy <a href="https://www.amazon.com/Natural-Desire-According-Thomas-Interpreters/dp/1932589546/ref=asap_bc?ie=UTF8">másik könyvében</a> síkra szállt a <em>nouvelle theologie </em>legnagyobb képviselőjével, Henri de Loubac-kel szemben az Isten színelátása utáni vágy lényegi természetfölöttiségének tomista álláspontja mellett. Ezzel a témával régebbi bejegyzések foglalkoztak (<a href="https://www.matthaios.hu/termeszetes-e-isten-latasanak-vagya/">itt</a>, <a href="https://www.matthaios.hu/isten-latasanak-termeszetes-vagya-1-resz/">itt</a> és <a href="https://www.matthaios.hu/isten-latasanak-termeszetes-vagya-2-resz/">itt</a>). <a href="https://www.matthaios.hu/feed/?paged=3#return-note-4301-1">&#8617;</a></li></ol></div></div>
    </div>
    
    <div class="article">
        <div class="title">A Szentírás sugalmazottsága és tévedhetetlensége (2)</div>
        <div class="categories">teológia</div>
        <div class="summary">A Szentírás tévedhetetlensége sugalmazottságának a következménye. A sugalmazás következtében a Szentírás könyveinek fő szerzője Isten, de amit Isten mond, amit a szent szerző mint Isten eszköze ír, abban nem lehet tévedés. Az  utóbbi századok természet- és történettudományának eredményeire hivatkozva azonban &#8230; <a href="https://www.matthaios.hu/a-szentiras-sugalmazottsaga-es-tevedhetetlensege-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Szentírás tévedhetetlensége sugalmazottságának a következménye. A sugalmazás következtében a Szentírás könyveinek fő szerzője Isten, de amit Isten mond, amit a szent szerző mint Isten eszköze ír, abban nem lehet tévedés. Az  utóbbi századok természet- és történettudományának eredményeire hivatkozva azonban többen kétségbe vonták a Szentírás tévedhetetlenségét és ennek következtében sugalmazottságát. Amint ezt az <a href="https://www.matthaios.hu/a-szentiras-sugalmazottsaga-es-tevedhetetlensege-1/">előző bejegyzésben</a> említtettük, többen úgy próbálták ezt a problémát megoldani, hogy a Szentírásnak csak azon részeit tekintették sugalmazottnak, amelyek a hit és erkölcs témáira vonatkoznak. Az Egyház azonban határozottan elutasította ez a véleményt, kijelentve (például az 1. Vatikáni Zsinaton), hogy a Szentírás könyvei a maguk teljes terjedelmében sugalmazottak.</p>
<p style="text-align: justify;">Az 1. Vatikáni Zsinat után a tanítóhivatal három enciklikában és a 2. Vatikáni Zsinat dogmatikus konstitúciójában foglalkozik a Szentírással. Az enciklikák: XIII. Leó pápa <em><a href="http://w2.vatican.va/content/leo-xiii/en/encyclicals/documents/hf_l-xiii_enc_18111893_providentissimus-deus.html">Providentissimus Deus</a></em> enciklikája<em> </em>(1893), XV. Benedek pápa <em><a href="http://w2.vatican.va/content/benedict-xv/en/encyclicals/documents/hf_ben-xv_enc_15091920_spiritus-paraclitus.html">Spiritus Paraclitus</a></em> enciklikája (1920) és XII. Piusz pápa <em><a href="http://w2.vatican.va/content/pius-xii/en/encyclicals/documents/hf_p-xii_enc_30091943_divino-afflante-spiritu.html">Divino Afflante Spiritu</a> </em>enciklikája (1943). Mindhárom enciklika határozottan kiáll a Szentírás tévedhetetlensége mellett. A 2. Vatikáni Zsinat <em> <a href="http://uj.katolikus.hu/konyvtar.php?h=11">Dei Verbum</a> </em>dogmatikus konstitúciója (1965) 11. pontjának kijelentését, „<em>amit a sugalmazott szerzők vagyis a szent írók állítanak, a Szentlélek állításának kell tartani, ezért hinnünk kell, hogy amit Isten a mi üdvösségünkre le akart íratni a szent iratokban, azt a Szentírás könyvei biztosan, hűségesen és tévedés nélkül tanítják”, </em>többen megpróbálták olyan értelemben magyarázni, mintha itt az Egyház föladná előbbi, az említett enciklikákban kifejtett tanítását és a tévedhetetlenséget csak arra korlátozná, ami üdvösségünkre vonatkozik, azaz csak a hit és erkölcs kérdéseiben tévedhetetlen a Szentírás. Amint ezt többen kimutatják (<a href="https://www.catholicculture.org/culture/library/view.cfm?recnum=8441">Mark Joseph Zia</a>, Lawrence Feingold <a class="footnote" href="https://www.matthaios.hu/feed/?paged=3#note-4314-1" id="return-note-4314-1" title="Lawrence Feingold: Faith Comes from What is Heard: An Introduction to Fundamental Theology, Emmaus Academy."><sup>1</sup></a>), ez az értelmezés nem állja meg a helyét.<span id="more-4314"></span></p>
<p style="text-align: justify;">A <em>Providentissimus Deus</em> enciklika arra is rámutat, hogy hogyan védhető meg a Szentírás tévedhetetlensége az egyik gyakran fölhozott ellenvetéssel szemben. Az ellenvetés szerint a Szentírás könyvei egy olyan természettudományos világképről tanúskodnak, amely ma már nyilvánvalóan nem tartható. A szent szerzők azonban nem akartak az általunk is naponta érzékelhető természeti jelenségek mélyebb magyarázatába belemenni, hanem megmaradtak magának a jelenségnek a szintjén, illetve  azoknál a kifejezéseknél, amelyeket sokszor mi magunk is naponta használunk. (Erre a témára még a bejegyzésben visszatérünk.) A <em>Divino Afflante Spiritu</em> enciklika által hangsúlyozott irodalmi műfajok figyelembevétele ugyancsak segítséget adhat a Szentírás tévedhetetlenségével kapcsolatban fölhozott problémák megoldására anélkül, hogy Szentírás bármely részének sugalmazottságát tagadnunk kellene, ugyanis a szent szerző által használt műfaj sajátosságai utalhatnak arra, hogy nem volt szándékában a görög-római történetírásnak vagy korunk történelemtudományának megfelelő beszámolók írása. Az enciklika szerint a katolikus exegéta nem tekinthet el attól, hogy a szent szerzők hogyan használták az adott korban általában használt kifejezési formákat, irodalmi műfajokat, mert a szoros értelemben vett nyelvtani értelmezésen és a szövegkörnyezeten kívül ezek is meghatározzák az adott szöveg szerző által közölni kívánt tartalmát.</p>
<p style="text-align: justify;">Mint említettük, a Szentírás tévedhetetlenségével szemben egyrészt azt szokták felvetni, hogy ennek szövegei egy régen elavult világképet tükröznek, amelyet a természettudomány mára már meghaladt. A másik ellenvetés szerint a történettudomány, a régészet, a nyelvészet és a régi irodalom tanulmányozásának eredményei nincsenek összhangban a Szentírás által leírt eseményekkel, történésekkel. Maga a tévedés, ha ezt az ember oldaláról nézzük, azt jelenti, hogy valakinek az ismeretei nincsenek összhangban a valósággal. A szent szerzők nyilván nem rendelkezhettek a mai természettudományi és történelmi ismeretekkel, így lehet mondani, hogy bizonyos ismereteik összehasonlítva a mai ismeretekkel tévesek voltak. Ahhoz azonban, hogy a Szentírás tévedést tartalmazzon, az kell, hogy az, amit a szent szerzők kifejezetten közölni akartak a Szentírás szövegeiben, tartalmazzák ezeket a tévedéseket. Minthogy a Szentírás könyvei sem nem természettudományi, sem nem történettudományi szakkönyvek, feltételezhetjük, hogy ilyen szándékról nem volt szó. Ugyanakkor azonban a kifejezetten közölni szándékozott tartalom megfogalmazásában megtalálhatjuk a szerző korának, kultúrájának megfelelő, mára már túlhaladottnak tekinthető ismereteit is. Ez egyszerűen elkerülhetetlen, mert enélkül a szövegek nem lettek volna érthetőek az olvasók számára. Ezek az ismeretek azonban nem a közvetlen közlés számára kijelölt ismeretek, ezek inkább a közlés (elkerülhetetlennek tűnő) módjával vannak kapcsolatban. Olyan dolgokról van itt ugyanis szó, amelyeknek a közlés szempontjából önmagukban, eredeti értelmükben nincs jelentőségük, ezek inkább az Istenre, az ember üdvösségére való vonatkozásuk miatt érdekesek. Ezeket a vonatkozásokat ugyanis a vonatkozást bemutató, az olvasó számára könnyebben elképzelhető dolgok, történetek nélkül lehetetlen vagy nehéz lett volna leírni, mert ez olyan absztrakt szöveget eredményezett volna, amely gyakorlatilag olvashatatlan azok számára, akiknek szánták a szöveget. Így például a teremtő Isten és a teremtett dolgok közti viszony elvont, filozófiai terminológiát használó tárgyalása helyett a hatnapos teremtéstörténettel, az ősbűn és következményeinek dogmatikai tárgyalása helyett a Teremtés könyve 3. fejezetének elbeszélésével találkozunk. Itt tehát a szándékolt jelentést maguk az elbeszélések nem megjelenítésük egyértelműségében, hanem analógia formájában hordozzák. Az analógiával már több régebbi bejegyzés foglalkozott, az analóg jelentés az egyértelmű jelentéssel van szembeállítva. Az analógia a valóságra nem az egyértelmű jelentés egységében utal, az analógia esetében az egység a hasonlóság által adott egység. A hatnapos teremtéstörténet analógia formájában írja le, illetve részletezi a teremtés misztériumát, a Teremtés könyve harmadik fejezetének története analógiaként utal az ősbűn elkövetésére, ennek körülményeire, következményeire. Az ősbűn elkövetése nem feltétlenül a történet szerint, de ehhez hasonlóan történt meg. Analógia esetén azonban értelmetlen számon kérni az egyértelmű, szószerinti jelentésből adódó elavult természettudományos nézeteket. Általában elmondhatjuk, ha az író azt, amit írásával közölni akart, olyan ismeretek, tartalmak segítségével fogalmazza meg, amelyek közlése nem volt az író kifejezett szándéka, akkor ezek nem eredeti, szószerinti jelentésükben utalnak a közölni szándékozott tartalomra, hanem analógiaként. (Megjegyezzük, hogy magáról <a href="https://www.matthaios.hu/az-istenrol-valo-beszed-az-analogia/">Istenről csak analógiákban beszélhetünk</a>.) Természetesen az analógia tartalmának részletesebb kifejtése nem könnyű feladat az exegéta számára, akinek ilyenkor az adott szöveg mellett figyelembe kell vennie a teljes Szentírást és az Egyház tanítását is.</p>
<p style="text-align: justify;">A sugalmazásban Isten az írót természetének, tulajdonságainak megfelelően használja eszközként. Így a sugalmazás hatására akarja az író az adott tartalmat írásban kifejezni, de maga a kifejezés, a megfogalmazás is a sugalmazás hatására történik. Ezzel kapcsolatban megjegyzi a <em>Divino Afflante Spiritu</em> enciklika, hogy «ahogyan Isten lényegi Szava minden vonatkozásban emberhez hasonlóvá lett, „kivéve a bűnt” (Zsid 4, 15), úgy Isten szavai is [a Szentírásban] minden vonatkozásban az emberi beszédhez lettek hasonlóvá, kivéve a tévedést» (37). Ebből következik, hogy helytelen a Szentírás bármely részét a sugalmazás alól kivenni azzal az ürüggyel, hogy ez nem vonatkozik közvetlenül a hitre és erkölcsre, és ezt csak emberi szerző művének tekinteni, mert a sugalmazás a teljes megfogalmazásra, a teljes szövegre kiterjed. A szöveg megfogalmazása ugyan magában hordhatja az emberi szerzőségből adódó korlátokat, de tévedést nem tartalmaz. Tehát a szerző ismeretei lehetnek tévesek a természettudományi dolgokban, de minthogy ezek a dolgok csak analógia hordozójaként kerültek bele a Szentírásba, ebben már tévedésről nincs szó.</p>
<p style="text-align: justify;">A tévedhetetlenséget tehát abból a szempontból kell nézni, hogy a szerző mit akart a szövegben közölni. Ez érvényes akkor is, amikor például eseménysorozatokról van szó. Előfordulhat ugyanis, hogy a szerző az eseménysorozat, történet leírásával nem akarta a minden egyes konkrétan leírt esemény tényleges megtörténtét állítani. Egy, a korban elterjedt irodalmi műfaj használata már eleve utalhat erre. Mai példát hozva, egy történelem tankönyvtől elvárható, hogy valóságban megtörtént eseményekről írjon. Ha ez nem így történik, joggal vádolható a szerző és a szöveg tévedéssel. Ez a kritérium azonban már nem áll fenn egy regény esetében. A regény íróját, a regényt nem lehet azért tévedéssel vádolni, mert a regény által leírt események a valóságban nem feltétlenül történtek meg. A Szentírás esetében is különböző műfajokkal találkozhatunk, sőt még az egyes könyveken belül is megtalálhatóak az eltérő irodalmi formák. Egy műfaj vagy egy forma már maga utalhat arra, hogy a szerző mennyire akarja az események, történetek leírásával együtt ezek tényleges, pontosan ilyen módon való megtörténtét is állítani. A <em>Divino Afflante Spiritu </em>enciklika az irodalmi műfajok, formák tanulmányozását azért is fontosnak tartja, mert ezek segítségével sok, a Szentírást tévedéssel vádoló álláspont megcáfolható (38, 39):</p>
<blockquote><p><span style="font-size: medium;">Ezért, hogy a katolikus exegéta, a Szentírás magyarázatában, tévedésektől mentességének megmutatásában és bizonyításában a mai kívánalmaknak eleget tegyen, okosan igénybe kell vennie azt a segítséget, amelyet azáltal kap, hogy felkutatja azt, hogy hogyan járul hozzá a szent szerző által alkalmazott irodalmi műfaj vagy forma a helyes és eredeti értelmezéshez. Azt is el kell fogadnia, hogy ha ezt a feladatát elhanyagolja, ez a katolikus exegézis nagy kárát vonja maga után. Nem ritka ugyanis az, hogy – csak egyetlen dolgot említve – amikor a szent szerzőt a történelmi megbízhatóság hiányával vagy a dolgok pontatlan feljegyzésével vádolják, semmi másról nincs szó, mint a régieknél megszokott, rájuk jellemző beszéd- és elbeszélésmódokról, amelyeket az emberek a kommunikációban lépten-nyomon használtak egykor, és amelyek alkalmazását a közös szokás szentesítette. Az igazság azt kívánja, hogy amikor az embereknek szánt, emberi szavakkal megfogalmazott szent szövegekben ilyenekkel találkozunk, ne tekintsük ezt jobban tévedésnek, mint amikor ezzel a mindennapi életben találkozunk. Megismerve és helyesen értékelve tehát a régiek beszéd- és írásmódját, sok olyan problémára megoldást találhatunk, amelyeket a Szentírás igazmondásával és történeti hűségével kapcsolatban felvetnek, továbbá ez nem kevésbé hatékonyan elvezet a szent szerző gondolkodásmódjának teljesebb és világosabb megértéséhez.</span></p></blockquote>
<p style="text-align: justify;">A Szentírás első és utolsó könyvének megírása között több, mint ezer év telt el. Ez alatt az idő alatt különböző irodalmi műfajok, kifejezési formák merültek föl. A teljesség igénye nélkül említünk meg ezek közül néhány nagyobb műfaj-kategóriát. Az Ószövetség könyveiben találkozunk (persze nem mindig a mai értelemben vett) történelmi jellegű leírásokkal, törvények leírásaival, imádságokkal, próféciákkal, bölcsességi írásokkal és tanító jellegű elbeszélésekkel. Tóbiás és Judit könyvei például műfajukat tekintve az utóbbiak közé tartoznak. Az Újszövetségben megjelent az evangélium különleges műfaja. Az evangéliumok szerzői szemtanúk vagy közvetlenül szemtanúkra támaszkodnak. Jellegzetesen újszövetségi műfaj az apostoli levél műfaja. Azonban a műfajok elemzése és általában a történeti-kritikai módszerek alkalmazása mellett Szentírás helyes magyarázatának elengedhetetlen követelménye, hogy a teljes Szentírás fő szerzőjének magát az Istent tekintsék. A Szentírás Isten szava a választottak számára emberi szerzők segítségével kifejezve.</p>
<div class="footnotes"><h2 class="notes">Jegyzetek:</h2><ol><li id="note-4314-1">Lawrence Feingold: Faith Comes from What is Heard: An Introduction to Fundamental Theology, Emmaus Academy. <a href="https://www.matthaios.hu/feed/?paged=3#return-note-4314-1">&#8617;</a></li></ol></div></div>
    </div>
    
    <div class="article">
        <div class="title">Mire jó és mire nem jó a retorzív érvelés ?</div>
        <div class="categories">filozófia</div>
        <div class="summary">A jezsuita blog egyik bejegyzése a retorzív érveléssel is foglalkozik. Ezt az érvelési módot Arisztotelész is használta, amikor az ellentmondás elvének érvényessége mellett érvelt. Aquinói Szent Tamás is foglalkozik ezzel Arisztotelész-kommentárjában. A Joseph Marechal, Karl Rahner, Weissmahr Béla és más jezsuita &#8230; <a href="https://www.matthaios.hu/mire-jo-es-mire-nem-jo-a-retorziv-erveles/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A <a href="http://jezsuita.blog.hu/2017/05/09/mi_a_metafizika_ii">jezsuita blog egyik bejegyzése</a> a retorzív érveléssel is foglalkozik. Ezt az érvelési módot Arisztotelész is használta, amikor az ellentmondás elvének érvényessége mellett érvelt. Aquinói Szent Tamás is foglalkozik ezzel Arisztotelész-kommentárjában <a class="footnote" href="https://www.matthaios.hu/feed/?paged=3#note-4337-1" id="return-note-4337-1" title="John F. X. Knasas: Transcendental Thomist Methodolgy and Maritain&#8217;s &#8220;Critical Realism&#8221;."><sup>1</sup></a>. A <a href="https://en.wikipedia.org/wiki/Joseph_Maréchal">Joseph Marechal</a>, <a href="https://hu.wikipedia.org/wiki/Karl_Rahner">Karl Rahner</a>, <a href="https://hu.wikipedia.org/wiki/Weissmahr_Béla">Weissmahr Béla</a> és más jezsuita filozófusok által képviselt, kezdetben transzcendentális tomizmusnak <a class="footnote" href="https://www.matthaios.hu/feed/?paged=3#note-4337-2" id="return-note-4337-2" title="Az utóbbi időben ez az irányzat már nem nevezi magát tomistának és ezt helyesen teszi. A transzcendentális filozófia ismeretelméletéről már több régi bejegyzésben volt szó."><sup>2</sup></a> nevezett filozófiai irányzat egyik fő érvelési módszere a retorzív érvelés.</p>
<p style="text-align: justify;">Egy állítás igazsága melletti érvelés elsődlegesen azt jelenti, hogy már elfogadott állításokból a logika szabályai szerinti következtetéssel eljutunk az igazolandó állításhoz. Van azonban az érvelésnek egy másik módja is. Ezt az érvelési módot <a href="https://hu.wikipedia.org/wiki/Reductio_ad_absurdum"><em>reductio ad absurdum-nak</em></a> nevezik. Itt nem ismert tételekből kiinduló levezetésről van szó (ezt talán túl hosszú lenne vagy még nem ismerjük a levezetés menetét), hanem arról, hogy az igazolandó állításról feltesszük, hogy téves, azaz, hogy az ezzel ellenkező állítás igaz. Ebből kiindulva megmutatjuk, hogy így lehetetlenséghez jutunk, tehát az igazolandó állításnak igaznak kell lennie. A retorzív érvelés is hasonló ehhez, de eljárása ettől mégis különbözik. Ebben elsősorban nem azt mutatjuk meg, hogy ellenfelünk velünk ellentétes állításának tartalma vezet logikai ellentmondáshoz, hanem azt, hogy az ilyen állítás elgondolásának, megfogalmazásának, kimondásának tette ellentmondásban van az elgondolt, megfogalmazott, kimondott állítás tartalmával, tehát, aki ezt a tartalmat állítja, következetlenül jár el. Ha az antialkoholisták egyesületének díszvacsoráján az elnök kezében egy pohár pezsgővel mondja el beszédét, akkor következetlenségről van szó. Ez a következetlenség azonban nem jelenti a beszéd tartalmának feltétlen helytelenségét, legfeljebb azt, hogy itt azért mégsem következetes antialkoholizmusról van szó. A beszéd tartalma és ennek a pezsgős vacsora keretében való elmondása ugyanis nincsenek annyira szoros kapcsolatban, hogy ez utóbbi ténye cáfolná a beszéd tartalmát. Ha valaki azonban bemondja a mikrofonba, hogy ő néma, akkor már állításának a tartalmát cáfolja az a tény, hogy ő ezt az állítást megfogalmazó mondatot kimondta.<span id="more-4337"></span></p>
<p style="text-align: justify;">A <a href="http://jezsuita.blog.hu/2017/05/09/mi_a_metafizika_ii">már említett bejegyzés</a> retorzív érvelése (a kiemelés tőlem):</p>
<blockquote><p><span style="font-size: medium;">Godoljunk csak bele: ha valaki az igazság igényével kijelenti (tehát nem csak nyelvtani példamondatként alkalmazza, vagy idézi), hogy <strong>„nincsenek történelemfeletti, nyelvtől és kultúrától függetlenül igaz állítások”,</strong> akkor legalábbis ezen állítását „történelemfelettinek” kell tartania (legalábbis abban az értelemben, hogy igazságértékét nem teheti függővé valamely esetleges történelmi, nyelvi, kulturális körülménytől. Ellenkező esetben ugyanis (tehát ezen legalább hallgatólagosan elfogadott előfeltételezés híján) <em>saját </em>kijelentését (annak igazságigényét) kellene semmissé nyilvánítania! Aki ugyanis komolyan gondolja a metafizika tagadására irányuló tulajdon állítását, mindjárt azt is hozzá kellene tennie: „igaz ugyan, hogy nincsenek történelemfeletti igazságok, ám legalábbis ez az egy – tudnillik amelyben ezt leszögezem – kivételt képez, hiszen ezt mégiscsak történelmi kortól független, vagyis történelemfeletti értelemben igaznak tartandó.”</span></p></blockquote>
<p style="text-align: justify;">Világosan látszik, hogy a némaság bejelentése és az idézetben szereplő állítás („nincsenek történelemfeletti, nyelvtől és kultúrától függetlenül igaz állítások”) esetében már nem egyszerűen csak arról van szó, hogy „valaki bort iszik és vizet prédikál”. Az ilyen állításoknak az elgondolása, megfogalmazása, kimondása ellentétes magának az állításnak a tartalmával. Tehát itt már szorosabb kapcsolat van a kimondott állítás tartalma és az állítás kimondásának cselekedete (aktusa) között. (Megjegyezzük azonban azt is, hogy egy állítás a fenti értelemben vett történelemfölöttisége nem jelenti feltétlenül azt is, hogy itt metafizikai állításról van szó. A „2+2=4” állítást nem tekintjük metafizikainak, mégsem gondoljuk, hogy ez függ a történelmi kortól. Tulajdonképpen ez az állítás már cáfolat is, de tekintsünk el most az aritmetikai állításoktól.)</p>
<p style="text-align: justify;">A fenti idézet állítását („nincsenek történelemfeletti, nyelvtől és kultúrától függetlenül igaz állítások”) a rövidség kedvéért nevezzük el <em>P-nek</em>. Fontos kérdés, hogy maga <em>P</em> történelemfölötti-e, független-e a nyelvtől, kultúrától? Ha igen, akkor <em>P</em> nem lehet igaz, azaz <em>P</em> téves. Az állítás tartalmaz egy olyan rejtett önreferenciát, amely miatt abból, hogy az állítás igaz, az következik, hogy téves, ez pedig nyilvánvalóan ellentmondás. Ha viszont <em>P-t</em> tévesnek tételezzük föl, akkor már nem jutunk ilyen ellentmondáshoz. Ha <em>P </em>téves, akkor van legalább egy olyan történelemfölötti állítás, ami igaz, de ennek nem kell feltétlenül <em>P-nek</em> lennie. Tehát arra az eredményre jutottunk, hogy az idézetben lévő és ehhez hasonló állításoknak szükségszerűen téveseknek kell lenniük, mert ha ezek igazak, akkor ellentmondáshoz vezetnek. Persze, amint az idézet is utal erre, könnyen ki lehet bújni ez alól az ellentmondás alól, mert ez a következő megfogalmazás esetén már nem áll fenn: nincsenek történelemfeletti, nyelvtől és kultúrától függetlenül igaz állítások, kivéve magát ezt az állítást. Az idézett, önreferenciát tartalmazó állítás egyébként hasonlít ahhoz a jól ismert problémához, amikor a krétai Epimenidész azt mondja, hogy minden krétai hazudik. Itt is, ha azt tételezzük föl, hogy Epimenidész igazat mond, abból következik, hogy Epimenidész hazudik. Ha viszont azt tételezzük föl, hogy Epimenidész hazudott, akkor ebből következik, hogy van legalább egy krétai, aki legalább egyszer igazat mondott. De ez nem akkor történt, amikor Epimenidész kimondta fenti állítását.</p>
<p style="text-align: justify;">Tehát arra megállapításra jutottunk, hogy egyes retorzióval cáfolható állítások esetén valójában még arra sincs szükség, hogy a retorzióval kimutassunk valamilyen következetlenséget az állító állítást kimondó tettében, mert egy olyan logikai szempontból problematikus, rejtett önreferencia van az állításban, amely ellentmondáshoz vezet, ha az állítást igaznak tételezzük föl. Viszont ettől az önreferenciától könnyű megszabadulni, amennyiben az állításban megadott terjedelemből (azaz, amire vonatkozik az állítás) kifejezetten kizárjuk magát az állítást. Ezt a magatartást azonban joggal lehet következetlennek mondani. Megkérdezhetjük: milyen alapon történik ez a kizárás?</p>
<p style="text-align: justify;">Aquinói Szent Tamás is használja a  retorzív érvelést. Szent Tamás azt állítja, hogy Isten létezése számunkra nem magától értetődik, ez igazolásra szorul. Egy ezzel szembeni ellenvetést, használva a retorzív érvelést, így fogalmaz meg (ST I q. 2 a.1 obi. 3):</p>
<blockquote><p><span style="font-size: medium;">&#8230;az igazság létezése magától értetődik, mert aki ezt tagadja, megengedi az igazság létezését, mert ha az igazság nem létezik, akkor igaz az, hogy az igazság nem létezik.  Ha azonban valami igaz, akkor szükséges, hogy az igazság is létezzen. Isten azonban maga az Igazság, János evangéliumának 14. fejezete szerint: „én vagyok az Út, az Igazság és az Élet”. Így tehát Isten létezése magától értetődik.</span></p></blockquote>
<p style="text-align: justify;">Az ellenvetésre Szent Tamás rövid válasza: <em>„magától értetődik, hogy az igazság általában létezik, de az, hogy az Első Igazság létezik, számunkra nem magától érthető”</em>. Tulajdonképpen ez a válasz eligazít abban is, hogy a retorzív érvelés mire képes és mire nem. A retorzív érvelést általában azzal szemben használják, aki az embernek valamilyen lehetőségét, képességét, készségét tagadja. A tagadás tette azonban éppen a tagadott lehetőség, képesség megvalósulása. A régi mondás szerint „ex esse ad posse valet illatio”, azaz a tényleges létezésből, a megvalósulásból joggal lehet következtetni ennek lehetőségére is. Amikor valamit megismerünk, valamit állítunk, akkor azt is megismerjük, hogy ezt a valamit most megismerjük, ezt a valamit most állítjuk. Ha tehát azt állítjuk, hogy „2+2=4”, akkor azt is tudjuk, hogy most történelemfölötti állítást teszünk. Ebből viszont következik, hogy ilyen állításokra képesek is vagyunk. Ezért kézenfekvő, hogy amikor valaki elfeledve a tapasztalatot, nem véve tudomást a tapasztalatról, valamilyen lehetőség, képesség, készség létét cáfolja, akkor a retorzív érvelésben mutassunk rá arra, hogy még cáfolni is csak úgy tud, hogy közben megvalósítja a cáfolni kívánt lehetőséget, képességet, készséget.</p>
<p style="text-align: justify;">A retorzív érvelés tehát támaszkodik az „ex esse ad posse vallet illatio” elvre. Ennek az elvnek a megfordítása azonban már nem érvényes, „ex posse ad esse non valet illatio”, azaz egy általános lehetőségből még nem következtethetünk ennek minden konkrét megvalósulására. A retorziv érvelés csak egy konkrét megvalósulásra hívja fel a figyelmet, de ebből nem következtethetünk más konkrét megvalósulásokra is, hanem csak a lehetőség, képesség, készség létére (meg a retorzió által előtérbe állított megvalósulására). Például abból, hogy általában van igazság, még nem következik, hogy az Első Igazság is van. A retorzív érvelés tehát akkor használható, amikor valaki megfeledkezve a tapasztalatról, az embernek valamilyen lehetőségét, képességét, készségét tagadja. Ilyen készség például az úgynevezett első elvek készsége, a <em>habitus primorum principiorum. </em>Az egyik ilyen első elv az ellentmondás elve. Arra azonban már nem alkalmas a retorzív érvelés, hogy például a képesség olyan konkrét megvalósulásait is, mint a metafizikai ismeretek tartalma, igazolja. Ezekben ugyanis már nem az ember képességéről, készségeiről van szó, hanem a létezés legáltalánosabb tulajdonságairól (mint például az egység és a sokaság a létezésben).</p>
<div class="footnotes"><h2 class="notes">Jegyzetek:</h2><ol><li id="note-4337-1"><a href="https://maritain.nd.edu/ama/Many/Many104.pdf">John F. X. Knasas: Transcendental Thomist Methodolgy and Maritain&#8217;s &#8220;Critical Realism&#8221;</a>. <a href="https://www.matthaios.hu/feed/?paged=3#return-note-4337-1">&#8617;</a></li><li id="note-4337-2">Az utóbbi időben ez az irányzat már nem nevezi magát tomistának és ezt helyesen teszi. A transzcendentális filozófia ismeretelméletéről már több <a href="https://www.matthaios.hu/a-tomista-es-a-transzcendentalis-ismeretelmelet-1-resz/">régi bejegyzésben</a> volt szó. <a href="https://www.matthaios.hu/feed/?paged=3#return-note-4337-2">&#8617;</a></li></ol></div></div>
    </div>
    
    <div class="article">
        <div class="title">Egység és sokaság a tomista és a transzcendentális metafizikában (1)</div>
        <div class="categories">filozófia</div>
        <div class="summary">Az előző bejegyzésben is volt szó a transzcendentális filozófiáról, amelyet régebben transzcendentális tomizmusnak neveztek. Ennek ismeretelmélete régebbi bejegyzések témája volt (itt, itt és itt). Most a metafizika szempontjából hasonlítjuk össze a két filozófiát. Egy transzcendentális metafizikai „rendszer” laírását tartalmazza Weissmahr &#8230; <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésben is volt szó a transzcendentális filozófiáról, amelyet régebben transzcendentális tomizmusnak neveztek. Ennek ismeretelmélete régebbi bejegyzések témája volt (<a href="https://www.matthaios.hu/a-tomista-es-a-transzcendentalis-ismeretelmelet-1-resz/">itt</a>, <a href="https://www.matthaios.hu/a-tomista-es-a-transzcendentalis-ismeretelmelet/">itt</a> és <a href="https://www.matthaios.hu/a-tomista-es-transzcendentalis-ismeretelmelet-3-resz/">itt</a>). Most a metafizika szempontjából hasonlítjuk össze a két filozófiát. Egy transzcendentális metafizikai „rendszer” laírását tartalmazza Weissmahr Béla SJ Ontológia című könyve (Mérleg –Távlatok 1992). 2015-ben Weissmahr Béla filozófiai örökséget méltató kötet jelent meg, „Metafizika Magyarországon? címmel (L&#8217;Harmattan – Sapientia, 2015).</p>
<p style="text-align: justify;">A metafizika alapproblémája mind a tomista, mind Weissmahr Béla metafizikája számára az egység és a sokaság, Weissmahr Béla megfogalmazásában a lét egységének és különbségének a kérdése. Persze a két filozófia kiindulása, amint erről a már említett, régebbi bejegyzésekben is szó volt, eltérő. A tomista kiindulása az érzékelhető világban található érthető (intelligibile) fölismerése a sajátosan emberi, érzékelésből kiinduló megismerésben. A transzcendentális filozófiára jellemző az úgynevezett transzcendentális reflexió, amely a megismerő alanyra irányul, és amelyben a nem kategóriális, úgynevezett háttéri megismerés forrása a metafizikai ismereteknek.</p>
<p style="text-align: justify;">A tomista metafizikában fontos szerepet játszik az első elvek készsége (habitus primorum principium). Az első elvek nem velünk született ismeretek, olyan első „tételek”, amelyekből kiindulva aztán fölépíthető valamilyen metafizikai rendszer. Ezek inkább a megismerést kísérő készségek, amelyek tulajdonképpen minden értelmi megismerésben működnek. Az emberi értelem képes a valóságban nem létező dolgokkal is foglalkozni, ezért az egyik ilyen első elv, az ellentmondás elve (principium contradictionis) segíti a megismerő értelmet abban, hogy a létezést meg tudja különböztetni a nem-létezéstől, semmitől. Az elvet a készségre történő reflexió így fogalmazza meg: valami ugyanakkor, ugyanabból a szempontból nem lehet létező és nem-létező. Ennek van logikai megfogalmazása is, amely szerint egy állítás egyszerre, ugyanabból szempontból nem lehet igaz is, meg téves is (a „téves” szó helyett a logika könyvek általában a „hamis” szót szokták használni). A logikai elvet még ki szokták egészíteni a „kizárt harmadik” (tertium non datur) elvével is, amely szerint egy állítás vagy igaz vagy téves, harmadik eset nem lehetséges. Az azonosság elve tulajdonképpen az ellentmondás elvének pozitív megfogalmazása: ami létezik, az létezik, a dolog az, ami. Egy másik alapelv az értelemnek arra a tulajdonságára utal, amely szerint a megértés számára a tények önmagukban nem elegendőek. A megértés keresi az elegendő magyarázatot (principium rationis sufficientis). Ezt az elvet kifejezetten, ezzel a névvel Leibniz fogalmazta meg, de ezt külön megfogalmazás nélkül kezdettől fogva  alkalmazták, éppen úgy, mint az ellentmondás elvét. Míg a tomista metafizika ezeket az alapelveket következetesen használja, ez már nem mondható el a transzcendentális megközelítésekről, amint erről majd a későbbiekben részletesebben lesz szó.<span id="more-4354"></span></p>
<p style="text-align: justify;">Általános tapasztalatunk az egység és a sokaság, továbbá a változás tapasztalata. Például mi emberek egységet alkotunk abban, hogy mindnyájan emberek vagyunk, magunkat az emberiséghez tartozónak valljuk, jóllehet az emberiség mint egyénektől különböző, önálló dolog nem létezik. Miközben azonban az emberiség részének tekintjük magunkat, különbözünk is egymástól, mi emberek sokan voltunk, vagyunk és leszünk.</p>
<p style="text-align: justify;">Az egység legáltalánosabb tapasztalata magának a létezésnek egysége. Amivel találkozunk, amit megtapasztalunk, az mind létezik, részesedik a létezés egységében, de ugyanakkor a létezők különböznek is egymástól, sokaságot alkotnak. A létezés egysége azonban különleges dolog. A „létező” szót, illetve a létezés fogalmát nem lehet úgy állítmányként használni, mint ahogyan sokszor nyelvünk más szavait vagy fogalmainkat használjuk. Fogalmaink általában olyan egységre utalnak, amelyek bizonyos dolgokban ugyanúgy vannak meg, más dolgokban pedig ezen a módon nincsenek meg. Az állat fogalma ugyanazt jelenti minden állat esetében, a növényekre viszont ez a fogalom nem alkalmazható. (Most tekintsünk el attól hogy a biológiában esetleg az állatvilág elhatárolása a növényvilágtól problematikus lehet.) Az elefántra és a katicabogárra egyaránt alkalmazható az állat fogalma. Az elefánt fogalmához ebből a fogalomból úgy juthatunk el, hogy az állat általános fogalmához még hozzáadunk valamit, ami arra utal, ami az elefántot mint állatot a többi állattól megkülönbözteti, ami őt elefánttá teszi. Hasonló a helyzet a katicabogárral. A létezés esetében azonban nem beszélhetünk úgy, hogy ez egy olyan általános (tulajdonképpen mindent felölelő) fogalom, amelyből úgy jutunk el az egyes létezőkhöz (például az elefánthoz és a katicabogárhoz), hogy ehhez még hozzáadunk valamit, ami a létezőt elefánttá vagy katicabogárrá teszi. Amit ugyanis a létezőhöz hozzáadnánk, az maga is létezik (a semmit ugyanis nem lehet valamihez hozzáadni), így ezt a létező már eleve tartalmazza, mert a létezésen kívül csak a semmi van. Így tehát a létező fogalmát nem használhatjuk úgy a létező dolgok esetében, mint ahogyan például az állat fogalmát az elefánt és a katicabogár esetében.</p>
<p style="text-align: justify;">A létezés fogalmának egyértelmű (ahogyan az állat fogalmát használjuk az elefánt és a katicabogár esetében) használatával <a href="https://hu.wikipedia.org/wiki/Parmenidész">Parmenidész</a> arra következtetésre jutott, hogy a sokféleség csak látszat. Ahhoz ugyanis, hogy egyik létező különbözzön a másiktól, az egyik létezőnek valami olyat kell tartalmaznia, amit a másik létező nem tartalmaz. Ha azonban a létezés fogalma csak egyértelműen használható, ez mind a két estben ugyanazt jelenti, így az ilyen tartalom nem jöhet a létezésből, hanem csak a létezésen kívülről. A létezésen kívül azonban csak a semmi van, a semmi viszont nem járulhat megkülönböztetésként semmihez sem. Így két (és akárhány létező) nem különbözhet egymástól, tehát csak egyetlen létező van, és a sokaság csak látszat.  Ez viszont ellentmond a sokaság valóságos tapasztalatának. Hogy ez az ellentmondás ne álljon fenn, Arisztotelész nyomán el kell fogadnunk, hogy a létező fogalma nem egyértelmű, ez nem állít olyan azonosságot, amely minden létezőben úgy van meg, mint az állatság az elefántban és a katicabogárban. A létezés fogalma csak hasonlóságot jelöl, ez analóg fogalom. Az elefánt és a katicabogár létezése tehát nem azonosságra, hanem csak hasonlóságra utal, mind a ketten hasonlóak a létezésben, de ez a hasonlóság nem szünteti meg a különbözőséget, mert itt csak hasonlóságról és nem azonosságról van szó.</p>
<p style="text-align: justify;">A létezés analógiájának (analógia entis) felismerése után továbbléphetünk és megkérdezhetjük, hogy az egyes dolgok létezésén belül miben találhatjuk meg az egységet és miben a sokaságot. Ezt a kérdést föl kell tennünk, mert az egység és a sokaság egymásnak ellentmondó fogalmak, tehát valami ugyanabból a szempontból, egyszerre nem lehet egy és sok. Amint majd később látni fogjuk, a transzcendentális filozófiák már a maga teljességében nem vállalják ezt a lépést és megelégszenek az egység és sokaság valamilyen, ugyanabban a dologban való „dialektikus” együttlétével. A tomista metafizika nem elégszik meg ezzel a megközelítéssel, hanem felismeri, hogy minden dologban két egymástól valóságosan különböző elv, összetevő van, az egységnek és a sokaságnak megfelelően. Ezek az elvek, összetevők ugyan egymástól különböznek, de mégsem alkotnak külön-külön önállóan létező dolgokat, hanem ezek közösen alkotják magát a dolgot. Ezt a két elvet a filozófia hagyomány latinul <em>actus-nak</em> és <em>potentia-nak </em> nevezi. A továbbiakban ezeknek az elnevezéseknek magyarosított változatát fogjuk használni, ellentétben régebbi bejegyzésekkel, ahol ezeket megpróbáltuk lefordítani magyarra és az <em>actus-t </em>megvalósultságnak, a <em>potentia-t</em> pedig képességnek neveztük. A továbbiakban tehát az „aktus” és a „potencia” szavakat fogjuk használni. Az aktus az a tényező, amely az egység elve, a potencia pedig a sokaságé. A dologban lévő aktus, mint elv utal a megtapasztalt egységre, a potencia következtében azonban ez az egység nem abszolút, minden különbség nélküli egység, hanem ezen egység mellett is jelen van a sokaság, tapasztalatunknak megfelelően. A potencia-aktus fogalompár Arisztotelésztől származó felfedezése tulajdonképpen Parmenidész egy másik, változások lehetőségét tagadó paradoxonának föloldásával kapcsolatban történt.</p>
<p style="text-align: justify;">Parmenidész szerint nem lehetséges a változás, mert a változásban a semmiből kellene valaminek keletkeznie, márpedig a semmiből nem lehet valami. Ugyanis csak akkor beszélhetünk változásról, ha valami olyan új áll elő, ami azelőtt még nem létezett. Tehát, ha lenne változás, akkor a semmiből keletkezne valami, ez pedig lehetetlen, tehát a változás csak látszat. Amint a fentiekben láttuk, a létezés nem egyértelmű, hanem analóg fogalom, így van a létezésnek egy olyan módja is, amely szerint a változás új eredménye helyén a változás előtt nem a semmi volt. Az új eredmény már azelőtt is létezett, de ez nem a megvalósultság szerinti, aktuális létezés volt, hanem képességi, potenciális létezés. A virág kinyílása előtt a kinyílt virág ugyan aktuálisan nem létezik, de a rügy ezt megelőző létezésében képességi, potenciális létezés szintjén ott van a kinyílt virág vagy az új hajtás. A változásban az történik, hogy valamilyen potenciális létezés aktuális létezésbe megy át. Tehát nem megalapozott az, hogy a létezés teljes tartalmának csak az éppen megvalósult létezést tekintsük és ezt egyértelmű fogalomként használjuk. Ha ezt tesszük, akkor tényleg el kell jutnunk oda, hogy a változás csak látszik. De a létezés magában foglalja azt is, ami még csak potenciálisan létezik, és ez nem azonos a semmivel. Tehát a változásban nem a semmiből lesz a valami, hanem a potenciálisan létezőből az aktuálisan létező. Értelmünk elégséges magyarázatra vonatkozó elve szerint ez az átmenet önmagából a potenciából nem történhet meg, ezt valamilyen oknak elő kell idéznie. Így jutunk el a megvalósító ok szükségességének elvéhez, de ezzel most itt tovább nem foglalkozunk.</p>
<p style="text-align: justify;">A potencia tehát nem a tényleges megvalósultságot jelenti, hanem csak az erre való képességet. Bennünk megvan a képesség arra, hogy bőrünk a nap hatására barnává váljon, hogy embrióból felnőtt emberré váljunk, hogy beszéljünk, járjunk, hogy valamit megismerjünk, hogy valamit akarjunk, megvalósítsunk. A rügy képes arra, hogy belőle virág legyen, a márvány képes arra, hogy belőle a szobrász munkája által szobor legyen, a víz képes arra, hogy megfagyjon, elpárologjon. A potenciális létezés valamilyen megvalósulás, aktus felé irányul. Az aktusban válik a potenciális létezés aktuális létezéssé.</p>
<p style="text-align: justify;">Tulajdonképpen Aquinói Szent Tamás mutatott rá arra, hogy a potencia a változást követően nem tűnik el, hanem a megvalósuláskor az aktus és a potencia új egységet alkot, ez az egység az új, megvalósulás utáni létezés. Ilyen értelemben véve a potencia dinamikus fogalmának statikus oldala is van, ez az aktussal együtt az új létezésnek összetevőjévé válik. Míg egy adott potencia létezésénél fogva egy megvalósulás, egy aktus felé irányul, addig az aktus nem csak egy adott potencia aktusa lehet, hanem ez lehet minden ilyen aktust befogadni képes potencia aktusa. Az aktus ilyen értelemben véve általánosabb, ez egységet valósít meg. A különböző potenciák esetében ugyanazon aktus megvalósulása által valamilyen egység jön létre. Így az emberkénti megvalósulás aktusa biztosítja azt az egységet, amely következtében beszélhetünk emberségről, sőt emberiségről, de az ezt az aktust befogadó, egymástól különböző potenciák miatt még sem csak egyetlen ember van, az emberiség sem tekinthető egy önálló, emberek nélkül önállóan létező valaminek, az emberek sokan vannak. Ilyen egység például a kinyílt rózsák egysége, az azonos élő fajhoz tartozók egysége, a befagyott tavak egysége és még folytathatnánk. Ezek az egységek azonban nem olyan egységek, amelyekben nincs sokaság, hiszen sok kinyílt rózsa, befagyott tó, egy adott fajhoz tartozó élőlény van.</p>
<p style="text-align: justify;">Az aktus által tehát a potencia nem szűnik meg, hanem a két, egymástól különböző elvből a megvalósultban egy új egység jön létre. Ez az egység azonban nem abszolút egység, ez két egymástól különböző, de nem önállóan létező elvnek, princípiumnak az egysége. A megvalósultnak ebben az új egységében az aktus csak egyetlen potenciának az aktusa lesz. A konkrét ember létezésében az emberi létezés aktusa csak egyetlen potencia aktusa, a konkrét rózsa kinyílásában a rózsa kinyílásának aktusa csak egyetlen rózsa aktusává válik. Ez azt is jelenti, hogy egyetlen potencia sem képes ezeket az aktusokat úgy befogadni, hogy az aktus megvalósulása annyira teljes legyen, hogy más megvalósulás már szóba sem jöhet. Az emberi létezés aktusa egyetlen konkrét emberben sem tud úgy megvalósulni, hogy ez más emberben már ne tudna megvalósulni, egyetlen rózsa kinyílása által sem keletkezik a rózsáknak egy olyan egysége, hogy az egyetlen kinyílt rózsa egységében már csak egyetlen rózsa lenne. Általában azt mondhatjuk, hogy egy adott aktus önmagában véve korlátlan, de a tényleges létezésben, a potenciával való egységében a potencia által korlátozva van. Innen ered a tomista filozófia egyik fontos megállapítása: <em>actus solum </em><em>limitatur</em> <em>et multiplicatur per potentiam in qua recipitur</em>, azaz az aktust csak a befogadó potencia korlátozza és ez csak a befogadó potencia által válik többszörös aktussá. Az aktusra azonban nem a platóni értelemben kell tekinteni, mintha lenne egy külön, önállóan létező, szubzisztens aktus, amely aztán majd az egyes megvalósulásokban korlátozottá válik. A fenti megállapítás a két különböző elv, princípium (aktus és potencia)  létező dolgot alkotó egységén belüli viszonyára vonatkozik, ebben az egységben állít valamit a potencia és az aktus egymáshoz való viszonyáról. Ha viszont van egy olyan tiszta megvalósultság, <em>actus purus</em>, amely minden szempontból mentes a potenciától, akkor ennek teljesnek, korlátlannak végtelennek kell lennie. Egy ilyen tiszta megvalósultságnak a létezése azonban nem magától értetődő, ennek létezését érveléssel kell igazolni.</p>
<p style="text-align: justify;">A fentiek alapján már meg tudjuk állapítani, hogy Parmenidész sokaságot látszatnak állító gondolatmente miért téves. Ebben a létezés aktusáról (actus essendi, existentia) van szó. Aquinói Szent Tamás szerint a létezés aktusa a legtökéletesebb aktus, ez mindenhez aktusként viszonyul (ST I q. 4 a. 1 ad 3). Parmenidész érvelése érvényes lenne, ha a létezés aktusa potencia nélküli aktus lenne. De az általunk tapasztalható világban ez az aktus is potenciának az aktusa, így ez is különböző potenciák által korlátozott aktus, amelynek következtében van a sokaság. A tomista filozófia hangsúlyozza, hogy az általunk tapasztalható létezésben a létezés aktusa ugyan az ezt befogadó potenciával, a létező dolog lényegével, mivoltával (azaz, ami létezik, essentia) együtt alkotják a létező dolgot, de ezek mégsem azonosak. A lényeg nem tartalmazza a létezést, hanem csak befogadja ezt. Ez a potencia általi befogadás azonban korlátozott létezést jelent, a dolog nem meríti ki a teljes tapasztalható létezést (ens commune), tőle különböző dolgok is léteznek. Az, hogy van nem lényeg által befogadott létezés, azaz olyan létezés, amelyben a létező lényege, mivolta megegyezik magával a létezésével (ipsum esse subsistens), ugyancsak nem magától értetődő, ez is igazolásra szorul. Az általunk megtapasztalható létezés, az <em>ens commune</em>, tehát nem önmagában álló, szubzisztens létezés, hanem ez a dolgok korlátozott létezése. Ebben a létezésben a létezés aktusa utal a létezés egységére, de ennek az aktusnak a potencia általi befogadottsága miatt ez nem abszolút egység, hanem az egymástól különböző, korlátozottan létező dolgok létezésének az egysége.</p>
<p style="text-align: justify;">A tomista metafizikában tehát alapvető a potencia-aktus fogalompár. Ehhez a kettősséghez a világból származó tapasztalatokból, az első elvek készségének (ellentmondás elve) következetes alkalmazása által jutunk el, nem megengedve azt, hogy valamilyen „dialektikus” gondolkodás miatt feladjuk ezeknek az elveknek a különbözőségét. A továbbiakban nem foglalkozunk a tomista metafizika rendszerével, csak a teljesség kedvéért röviden felsoroljuk a potencia-aktus párnak megfelelő fogalompárokat: lényeg -– a létezés aktusa (essentia – existentia); szubsztancia – járulék (substantia – accidens); elsődleges anyag – lényegadó forma (materia prima – forma substantialis). Ezekről a fogalompárokról már volt szó régebbi bejegyzésekben is (kissé eltérő tárgyalásban). Az egyik következő bejegyzés az egység és a sokaság kérdésére a transzcendentális filozófiában adott válaszokról szól majd.</p></div>
    </div>
    
    <div class="article">
        <div class="title">Aquinói Szent Tamás a Szentlélek származásáról (SCG IV c. 19)</div>
        <div class="categories">egyéb</div>
        <div class="summary">A Szentháromság titka a megtestesüléssel együtt hitünk legmélyebb titka. Ezek a titkok értelmünk természetes képessége számára megközelíthetetlenek, de ezekben mégsem értelmetlenségről van szó, hanem inkább az értelmesség olyan fényességéről, amely éppen a nagy fényesség miatt megközelíthetetlen a teremtett értelem számára. &#8230; <a href="https://www.matthaios.hu/aquinoi-szent-tamas-a-szentlelek-szarmazasarol-svg-iv-c-19/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A Szentháromság titka a megtestesüléssel együtt hitünk legmélyebb titka. Ezek a titkok értelmünk természetes képessége számára megközelíthetetlenek, de ezekben mégsem értelmetlenségről van szó, hanem inkább az értelmesség olyan fényességéről, amely éppen a nagy fényesség miatt megközelíthetetlen a teremtett értelem számára. A hittől megvilágított értelem azonban analógiák használatával törekszik a titok valamilyen szintű megértésére, tudva, hogy ez a megértés itt a földi életben mindig csak részleges és homályos marad.  A nyugati teológia Szent Ágoston nyomán különösen is fontosnak tartja, hogy a Szentháromsággal kapcsolatban a teremtés legmagasabb fokán álló szellemi létezés képességeinek, az értelemnek és az akaratnak a működéséből induljon ki és így próbáljon a teremtetlen szellemi létező, a szentháromságos Isten személyekben megvalósuló belső életének valamilyen megértésére eljutni.</em></p>
<p style="text-align: justify;"><em>A Summa Theologiae mellet Aquinói Szent Tamás másik nagy összefoglaló műve a Summa Contra Gentiles. A mű címe (A pogányok elleni Summa) a mű apologetikai eredetére utal. A mű még a Summa Theologiae előtt íródott. Most nem foglalkozunk a mű céljáról folyó vitákkal</em> <a class="footnote" href="https://www.matthaios.hu/feed/?paged=3#note-4375-1" id="return-note-4375-1" title="Ezzel kapcsolatban lásd Jean-Pierre Torrell OP: Aquinói Szent Tamás élete és műve (Osiris 2007) című könyve megfelelő fejezetét."><sup>1</sup></a><em>, csak megemlítjük, hogy a mű szerkezetében is elhatárolódnak a kinyilatkoztatás nélkül megismerhető tartalmak (I-III. könyv) a csak kinyilatkoztatás által megismerhető titkoktól (IV. könyv). Ez utóbbiban nem a titkok értelem alapján történő „levezetéséről” van szó, hanem inkább az ezek ellen való érvek cáfolatáról és az igazságoknak csak „valószínűségi érvek” által történő megvilágításáról. A IV. könyv 11. fejezete a Fiú születésének titkát az értelem működésének oldaláról közelíti meg, bemutatva, hogy Istenben egyszerűsége miatt a megismerés tevékenysége, a megismerő értelem azonosak egymással és azzal, akit ez az értelem megismer, magával Istennel. Így az isteni megismerésből születő ismeret, belső szó nem lehet a megismerő és a megismert lényegétől különböző tulajdonság, fogalom. De az Atyától születő Ige, akiről a kinyilatkoztatásból tudunk, aki egyedül csak abban különözik az Atyától, hogy őt az Atya szüli, és ő az Atyától születik, úgy születik, ahogyan a megismerőben születik az ismeret. A most lefordított 19. fejezet hasonló gondolatmenettel világítja meg a Szentléleknek, a Szeretetnek a származását. Az alábbi szöveg nem könnyű szöveg, mert Szent Tamás tömören tekinti át az élettelen világban megtalálható, majd az értelmes létezők világában, az akaratban a szeretet által megvalósuló cél felé való törekvést, felhívva a figyelmet arra, hogy a szerető akaratában joggal beszélhetünk a szeretett valamilyen jelenlététről. Az elsősorban önmagát szerető Isten akaratában is megvan ez a jelenlét, de nem úgy, mint a teremtmények esetében, járulékként, tulajdonságként, hanem Istennel lényegileg azonos istenként, a szeretet módjára származó Szentlélekben. <span id="more-4375"></span></em></p>
<p style="text-align: center;"><strong>19. fejezet.</strong></p>
<p style="text-align: center;"><strong>Hogyan kell értelmezni azokat a dolgokat, amelyeket a Szentlélekről mondanak?</strong></p>
<p style="text-align: justify;">A Szentírás tanítása által kioktatva, szilárdan valljuk, hogy a Szentlélek valóságos Isten, ténylegesen létező és személyében különbözik az Atyától és a Fiútól. Gondolnunk kell azonban arra, hogy ezeket az igazságokat valamiképpen meg kell értenünk, hogy őket a hitetlenek támadásaitól megvédhessük.</p>
<p style="text-align: justify;">A megértés érdekében előre kell bocsátanunk, hogy minden értelmes természetben megtalálható az akarat. Az értelem képességének megvalósulása ugyanis a megismerhető forma által történik, amennyiben az értelem megismer valamit, hasonlóan ahhoz, ahogyan az értelem nélküli dolog saját formája által valósul meg a természetes létezésben. Az értelem nélküli dologban a saját faja szerinti tökéletességét adó forma által van meg az a hajlam, amely sajátos tevékenységeire és saját céljának az ezek által történő elérésére irányul. Minden dolog ugyanis milyensége szerint tevékeny és törekszik a neki megfelelő dolgokra. Ezért szükséges, hogy a megismerőben a megismerhető formából következzen az a hajlam, amely saját tevékenységeire és saját céljára irányul. Ez a hajlam az értelmes természetben az akarat, amely a cselekedetek bennünk lévő elve, amely által az értelmes létező célra irányulóan cselekszik, a cél és a jó ugyanis az akarat tárgya. Minden értelmes létezőnek tehát rendelkeznie kell akarattal is.</p>
<p style="text-align: justify;">Jóllehet az akarathoz több cselekedet tartozik, mint például a vágy, a gyönyör, a gyűlölet és hasonlók, ezeknek azonban egyetlen elve és közös gyökere van, a szeretet. Ezt a következőképpen láthatjuk be. Amint mondtuk, az akarat az értelmes létezőkben hasonlít az értelem nélküli létezőkben lévő természetes hajlamhoz, amelyet természetes törekvésnek is mondanak. Az értelem nélküli dologban a természetes hajlam abból ered, hogy a dologban formája szerint van meg az affinitás és a megfelelőség: a formát a hajlam elvének mondjuk, mert például általa mozdul a súlyos test a lentebb lévő helyek felé. Az akarat összes hajlama is abból ered, hogy a megismerhető forma által valamit megfelelőnek vagy maga felé vonzónak ismerünk meg. Valami felé vonzottnak lenni azonban annyit jelent, mint ezt szeretni. Az akarat, sőt az érzéki vágyóképesség minden hajlama tehát a szeretetből ered. Ebből van az, hogy ha valamit szeretünk, vágyunk rá, ha ez nincs jelen, örülünk neki, ha ez jelen van, szomorúak vagyunk, ha ettől akadályok választanak el, gyűlöljük azokat, amik ettől elválasztanak és harag ébred bennünk ezek iránt <a class="footnote" href="https://www.matthaios.hu/feed/?paged=3#note-4375-2" id="return-note-4375-2" title="Szent Tamás itt nagyon röviden fölsorolja az érzéki vágyóképességből adódó szenvedélyeket, amelyeknek az ember esetében az értelmes természet irányítása alá kell kerülniük. A Summa Theologiae-ben Szent Tamás részletesen foglalkozik ezekkel (ST II/I q. 22-48)."><sup>2</sup></a>.</p>
<p style="text-align: justify;">Így tehát, amit szeretnek, az nemcsak a szerető értelmében, hanem az akaratában is megvan, de másként. Az értelemben ez a képmás hasonlósága <a class="footnote" href="https://www.matthaios.hu/feed/?paged=3#note-4375-3" id="return-note-4375-3" title="A tomista ismeretelmélet szerint az ismeret a megismert formája által megformált értelem, a megismert valamilyen hasonlósága, amely alapján ismerik meg magát a megismert dolgot."><sup>3</sup></a> szerint van, a szerető akaratában azonban úgy, ahogy a mozdulás végpontja van abban a mozdító elvben, amely a megfelelőség és az arányosság alapján igazodik a végponthoz. Ez hasonlít ahhoz, ahogyan valamilyen módon a tűzben jelen van a magasabban fekvő hely azon könnyűség miatt, amely szerint a tűzben megvan a megfelelőség és az arányosság az ilyen hely irányában, a tűz azonban az őt létrehozó tűzben születik ennek a formájához való hasonlósága szerint <a class="footnote" href="https://www.matthaios.hu/feed/?paged=3#note-4375-4" id="return-note-4375-4" title="Szent Tamás itt a szeretet tárgyának a tárgy felé mozduló akaratban való jelenlétére mutat rá. Az akarat, mint a mozdulás, mozdítás elve, ezen jelenlét által  irányul, igazodik a szeretetthez. A szeretett akaratban való jelenléte hasonlít a magasabban fekvő hely tűzben való jelenlétére: a tűz, a láng természete szerint felfelé törekszik. Az új tűz tűzben való születése viszont arra a hasonlóságra utal, amely szerint az új tűz formája hasonló ahhoz, amiből ered. Ilyen hasonlóság van a megismerő értelemben is."><sup>4</sup></a>.</p>
<p style="text-align: justify;">Minthogy tehát igazoltuk, hogy minden értelmes természetben van akarat, Isten pedig értelmes, amint ezt az első könyvben megmutattuk, szükséges, hogy benne legyen akarat, de nem úgy, mintha ez valami lényegéhez hozzájáruló lenne, hasonlóan ahhoz, hogy benne az értelem sem ilyen, hanem úgy, hogy Istenben az akarat az ő szubsztanciája maga. És minthogy Istenben az értelem is az ő szubsztanciája maga, következik, hogy Istenben az értelem és akarat ugyanaz a dolog. Hogy hogyan van az, hogy azok, amelyek más dolgokban különböznek, Istenben azonosak, az első könyvben mondottak alapján megmutatható.</p>
<p style="text-align: justify;">És minthogy az első könyvben igazoltuk, hogy Isten cselekvése maga a lényege és Isten lényege a benne lévő akarat, következik, hogy Istenben az akarat nem a potencia vagy a készség szintjén van meg, hanem a cselekvés szintjén. De azt is megmutattuk, hogy az akarat minden cselekedete a szeretetben gyökerezik, ezért szükséges az, hogy Istenben legyen szeretet.</p>
<p style="text-align: justify;">És minthogy az első könyvben igazoltuk, hogy az isteni akarat sajátságos tárgya az ő jósága, szükséges, hogy Isten elsősorban és elsődlegesen saját jóságát és saját magát szeresse. Minthogy azonban megmutattuk, hogy a szeretettnek valamilyen módon a szerető akaratában kell lennie, szükséges, hogy maga Isten úgy legyen a saját akaratában mint a szeretett a szeretőben. A szeretett azonban a szeretőben aszerint van jelen, ahogyan szeretnek, szeretni pedig bizonyos értelemben azt jelenti, hogy akarni, az akarás azonban Istennél a létezését jelenti, Isten szeretet módján való jelenléte akaratában nem járulékos létezés, mint bennünk, hanem lényegi létezés. Ebből következik, hogy Isten, amint saját akaratában jelenlévőként tekintjük, valóban és lényegileg Isten.</p>
<p style="text-align: justify;">Ami azonban az akaratban mint szeretett a szeretőben van, bizonyos értelemben hozzárendelődik ahhoz a fogalomhoz, amely által az értelem ezt megismeri,  továbbá magához a dologhoz, amelynek értelmi fogalmát igének <a class="footnote" href="https://www.matthaios.hu/feed/?paged=3#note-4375-5" id="return-note-4375-5" title="A latin szó a verbum."><sup>5</sup></a> mondjuk. Nem lehet ugyanis szeretni valamit anélkül, hogy ezt valamilyen módon ne ismernénk meg, továbbá nemcsak a szeretettnek az ismeretét szeretik, hanem ez aszerint van, amennyiben a szeretett magában véve jó. Szükséges tehát, hogy a szeretet, amely által Isten az isteni akaratban mint szeretett a szeretőben van, mind Isten Ígéjétől, mind Istentől, akinek ez az Igéje, származzon.</p>
<p style="text-align: justify;">Minthogy azonban megmutattuk, a szeretett a szeretőben nem a képmás hasonlósága szerint, mint megismert a megismerőben van, minden ugyanis, ami a másikból a születés módján származik, a szülőtől a képmás hasonlósága szerint származik; nem marad más hátra, hogy annak a dolognak a származása, ami az akaratban mint szeretett a szeretőben van, nem a szülés módján történik, amint az értelemben lévő dolog származása a szülés szempontját viseli magán, amint ezt fentebb megmutattuk. A szeretet módja szerint származó Isten tehát nem mint született származik. Tehát nem mondható az Isten Fiának.</p>
<p style="text-align: justify;">Minthogy azonban a szeretett az akaratban valami felé hajlítóként és valamilyen módon belülről a szeretőt a szeretett dolog felé lendítőként van, és az élő dolog belülről történő mozdítása a lélekre tartozik, megfelelő az, hogy a szeretet módján származó Istent az ő Lelkének nevezzék, aki mintegy bizonyos lehelésben van <a class="footnote" href="https://www.matthaios.hu/feed/?paged=3#note-4375-6" id="return-note-4375-6" title="Ez utalás a Szentlélek származására használt spiratio, lehelés szóra."><sup>6</sup></a>.</p>
<p style="text-align: justify;">Innen van az, hogy az Apostol a Léleknek és a Szeretetnek bizonyos lendítő erőt tulajdonit: ezt mondja ugyanis (Rom 8, 14): <em>akik az Isten Lelke által cselekednek, Isten fiai</em>; továbbá (2 Kor 5, 14): <em>Krisztus Szeretete sürget</em> bennünket <a class="footnote" href="https://www.matthaios.hu/feed/?paged=3#note-4375-7" id="return-note-4375-7" title="A Szentléleknek a másik neve a Szeretet (ST I q. 37) A Szeretet, mint név a Szentlélekre nem úgy alkalmazható, mintha ő lenne egyedül az isteni szeretet, mert a szeretet Isten lényegéhez tartozik (ezzel azonos), ezzel pedig azonosak a személyek, akik a lényegtől nem, hanem csak egymástól különböznek. A Szeretet nevet azért adjuk a Szentléleknek, mert ő a szeretet módjára származó Isten, isteni személy. A szentháromságos Isten végtelenül gazdag és aktív szellemi életében ennek az életnek a „gyümölcsei” nem isteni lényegtől különböző járulékok, tulajdonságok, amint ez a teremtmények esetében van. Ez az élet olyan személyek közös élete, amely nem oszlik meg a szellemi aktivitásban, ezek eredményeiben, mert ezek a lényeggel azonos személyek, csak az eredés által különböznek, és akik közül az Atya eredet nélküli, a Fiú az értelmi megismerés módján születik az Atyától, a Szentlélek pedig a szeretet módján származik az Atyától és a Fiútól."><sup>7</sup></a>.</p>
<p style="text-align: justify;">Minthogy pedig minden szellemi mozdulást a végpontja által nevezünk el, az előbb említett szeretet pedig az, ami által Isten magát szereti, a szeretet módjára származó Istent méltó módon nevezik Szentléleknek, mert azokat, amiket Istenről mondunk, szentnek szoktuk nevezni.</p>
<div class="footnotes"><h2 class="notes">Jegyzetek:</h2><ol><li id="note-4375-1">Ezzel kapcsolatban lásd Jean-Pierre Torrell OP: Aquinói Szent Tamás élete és műve (Osiris 2007) című könyve megfelelő fejezetét. <a href="https://www.matthaios.hu/feed/?paged=3#return-note-4375-1">&#8617;</a></li><li id="note-4375-2">Szent Tamás itt nagyon röviden fölsorolja az érzéki vágyóképességből adódó szenvedélyeket, amelyeknek az ember esetében az értelmes természet irányítása alá kell kerülniük. A Summa Theologiae-ben Szent Tamás részletesen foglalkozik ezekkel (ST II/I q. 22-48). <a href="https://www.matthaios.hu/feed/?paged=3#return-note-4375-2">&#8617;</a></li><li id="note-4375-3">A tomista ismeretelmélet szerint az ismeret a megismert formája által megformált értelem, a megismert valamilyen hasonlósága, amely alapján ismerik meg magát a megismert dolgot. <a href="https://www.matthaios.hu/feed/?paged=3#return-note-4375-3">&#8617;</a></li><li id="note-4375-4">Szent Tamás itt a szeretet tárgyának a tárgy felé mozduló akaratban való jelenlétére mutat rá. Az akarat, mint a mozdulás, mozdítás elve, ezen jelenlét által  irányul, igazodik a szeretetthez. A szeretett akaratban való jelenléte hasonlít a magasabban fekvő hely tűzben való jelenlétére: a tűz, a láng természete szerint felfelé törekszik. Az új tűz tűzben való születése viszont arra a hasonlóságra utal, amely szerint az új tűz formája hasonló ahhoz, amiből ered. Ilyen hasonlóság van a megismerő értelemben is. <a href="https://www.matthaios.hu/feed/?paged=3#return-note-4375-4">&#8617;</a></li><li id="note-4375-5">A latin szó a <em>verbum</em>. <a href="https://www.matthaios.hu/feed/?paged=3#return-note-4375-5">&#8617;</a></li><li id="note-4375-6">Ez utalás a Szentlélek származására használt <em>spiratio</em>, lehelés szóra. <a href="https://www.matthaios.hu/feed/?paged=3#return-note-4375-6">&#8617;</a></li><li id="note-4375-7">A Szentléleknek a másik neve a Szeretet (ST I q. 37) A Szeretet, mint név a Szentlélekre nem úgy alkalmazható, mintha ő lenne egyedül az isteni szeretet, mert a szeretet Isten lényegéhez tartozik (ezzel azonos), ezzel pedig azonosak a személyek, akik a lényegtől nem, hanem csak egymástól különböznek. A Szeretet nevet azért adjuk a Szentléleknek, mert ő a szeretet módjára származó Isten, isteni személy. A szentháromságos Isten végtelenül gazdag és aktív szellemi életében ennek az életnek a „gyümölcsei” nem isteni lényegtől különböző járulékok, tulajdonságok, amint ez a teremtmények esetében van. Ez az élet olyan személyek közös élete, amely nem oszlik meg a szellemi aktivitásban, ezek eredményeiben, mert ezek a lényeggel azonos személyek, csak az eredés által különböznek, és akik közül az Atya eredet nélküli, a Fiú az értelmi megismerés módján születik az Atyától, a Szentlélek pedig a szeretet módján származik az Atyától és a Fiútól. <a href="https://www.matthaios.hu/feed/?paged=3#return-note-4375-7">&#8617;</a></li></ol></div></div>
    </div>
    
    <div class="article">
        <div class="title">Az isteni élet teljessége a Szentháromság</div>
        <div class="categories">szentháromságtan</div>
        <div class="summary">A Szentháromság titka elérhetetlen a természetes értelem számára. Ennek oka az, hogy Istent a természetes értelem csak mint a teremtett világ okát képes megismerni, de Isten kívülre irányuló tevékenysége az egész Szentháromság közös tevékenysége az isteni lényegben, a személyek nem &#8230; <a href="https://www.matthaios.hu/az-isteni-elet-teljessege-a-szentharomsag/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A Szentháromság titka elérhetetlen a természetes értelem számára. Ennek oka az, hogy Istent a természetes értelem csak mint a teremtett világ okát képes megismerni, de Isten kívülre irányuló tevékenysége az egész Szentháromság közös tevékenysége az isteni lényegben, a személyek nem különböznek lényegükben. Ezért, amikor a természetes értelem eljut Istenhez, mint a teremtés okához, az isteni lényegig jut el és nem képes tovább haladni azokhoz a személyekhez, akik nem különböznek a lényegtől, hanem csak egymástól különböznek. A Szentháromság titkához a kinyilatkoztatás által jutunk el. A Szentháromságban való hit birtokában azonban az értelem képes arra a gondolkodásra, amely ugyan nem a titok értelmi igazolását tűzi ki célul, de mégis megmutatja, hogy a titok összhangban van a teremtéssel, sőt a teremtésben található dolgok analógiaként alkalmasak a titok valamilyen szintű, de nem teljes megértésére.</p>
<p style="text-align: justify;">A teremtésben a legnagyobb tökéletességgel a szellemi létezők, az emberek és az angyalok rendelkeznek. A nyugati teológia Szent Ágoston nyomán a Szentháromság valamilyen szintű megértésére a szellemi létezők életéből kiindulva törekszik. A teremtett értelem két képessége az értelem és az akarat, amelyeknek megfelelően a szellemi élet két tevékenysége a megismerés és az akaratban lévő szeretet. Az ismeretben a megismert dolog valamilyen hasonlóságként jelen van, a megismerő éppen ezen hasonlóság alapján képes arra, hogy a dolgot megismerje. Az értelem az ismeretben felismeri a megismert dolog jóságát is, amely az akaratot a dolog felé vonzza, az akaratban szeretet ébred a dolog iránt. Az értelem és az akarat tökéletessége Istenben, a teremtőben végtelen módon van jelen, de ez a jelenlét az Isten egyszerűségének megfelelő jelenlét. Erről a következőkben részletesebben is szó lesz.<span id="more-4400"></span></p>
<p style="text-align: justify;">Aquinói Szent Tamás Szent Ágoston felismeréseit több dologban kiegészíti. Az <a href="https://www.matthaios.hu/aquinoi-szent-tamas-a-szentlelek-szarmazasarol-svg-iv-c-19/">előző bejegyzés</a> a Summa Contra Gentiles Szentlélek származásáról szóló fejezetének (SCG IV c. 19) a fordítását tartalmazta. Ezt megelőzően a 11. fejezet foglalkozik a Fiú Atyától való születésével. Szent Tamás módszerét röviden úgy lehet összefoglalni, hogy a teremtett szellemi létező értelmi és akarati cselekvésének elemzésből kiindulva megállapítja, hogy a megismert dolog ismeretként, a szeretett dolog szeretetére indító elvként valamilyen értelemben jelen van az értelemben és az akaratban. Ez a jelenlét azonban a szellemi létező teremtettségének megfelelő jelenlét. A dolog a megismerőben és a szeretőben tulajdonságként, járulékként és nem szubsztanciálisan van jelen, hiszen a megismerő, a szerető nem azonos magával a megismerésével, magával az ismerettel, magával a szeretettel. Ezek a megismerőhöz, illetve a szeretőhöz járulékosan, tulajdonságként, cselekedetként tartoznak. Az isteni megismerésnek és akaratnak elsődleges tárgya saját maga, Isten saját magát ismeri meg és szereti. A teremtett dolgokat is saját megismerésében és szeretetében ismeri meg és szereti. <a href="https://www.matthaios.hu/isten-egyszerusege/">Istenben egyszerűsége</a> miatt nincs járulékos, tulajdonságkénti létezés, benne minden azonos a lényegével (ami pedig azonos a létezésével). Ezért Isten mint saját megismerésének és szeretetének a tárgya az ismeretben és a szeretetben nem mint tulajdonság, járulék van jelen, hanem szubsztanciaként. Istenben az értelem, a megismerése, az ismeret, az akarat, az akaratban lévő szeretet mind azonosak egymással. Bennünk ez az azonosság még akkor sincs meg, amikor önmagunkat ismerjük meg és szeretjük, mert ilyenkor ugyan megismerésünk és szeretetünk tárgya mi magunk vagyunk, de mi nem vagyunk azonosak megismerésünkkel, önmagunkról való ismeretünkkel, szeretetünkkel, mert ezek csak járulékaink. Ebből adódik a teremtett megismerésnek és a szeretetnek a korlátossága, mi sem megismerésünkben, sem szeretetünkben nem tudunk teljesen eggyé válni azzal, amit megismerünk, szeretünk. Isten megismerésében és szeretetében azonban megvalósul az a szubsztanciális egység, ami ezen megismerés és szeretet végtelen tökéletességét adja. Az isteni életnek ezt, a szubsztanciális azonosságból adódó tökéletességét értelmünk a kinyilatkoztatás nélkül is föl tudja ismerni, de ebben az ismeretben semmi sem utal arra, hogy ez az élet miképpen valósul meg.</p>
<p style="text-align: justify;">A kinyilatkoztatás föltárja Isten belső életét, Istenen belüli személyekről és eredésekről szól. Beszél a Fiúnak, az Igének az Atyától való születéséről, beszél a Szentlélekről, aki az Atyától és a Fiútól származik. A fentiekben elkezdett gondolatmenet a kinyilatkoztatás alapján folytatható, ha a Fiú, az Ige eredését Isten értelmi életével, a Szentlélek, a Szeretet eredését pedig Isten akarati életével hozzuk összefüggésbe. Az isteni személyek isteni lényeggel való azonossága összhangban van fenti megállapításainkkal, amelyek szerint Istennek értelmében és akaratában való jelenléte nem járulékos, hanem lényegi jelenlét. Ezen jelenlétekkel kapcsolatban tehát nem lehet szó a lényegben lévő vagy valamilyen módon a lényegből származó különbségről, de szóba jöhetnek az eredések kezdőpontjai (terminus a quo) és végpontjai (terminus ad quem), azaz az isteni személyek közti különbségek. Az eredések kezdőpontjai és végpontjai között, használva az arisztotelészi terminológiát, vonatkozásokról, relációkról is beszélhetünk.</p>
<p style="text-align: justify;">Mint említettük, a teremtett szellemi létező megismerése az isteni megismerés tökéletességétől végtelen távolságra van, de itt is beszélhetünk a megismerés folyamatának kezdőpontjáról és végpontjáról. A megismerés a fogalomban válik teljessé, kifejezetté. A megismerőben elinduló folyamat az eredményét, a végpontját a megismert fogalmában éri el. A fogalmat szokták belső szónak is nevezni. Ez a belső szó a megismerőből ered, ez a megismerés végpontja, és ezt fejezi ki a hangokkal kiejtett (illetve betűkkel leírt) külső szó. A belső szó, a fogalom nem azonos sem a megismerővel, sem a megismerttel, de ez mint a megismerés végpontja vonatkozásban van a megismerővel, akitől ered a belső szó. A kezdőpont és a végpont különbsége mellett a teremtett megismerésben ott vannak a megismerő összetettségéből adódó különbségek is: a kezdőpont, a megismerő tőle különböző járulékaként, tulajdonságaként hordozza a belső szót, a fogalmat. Az isteni megismerésben nincs összetettség, de jelen van a kezdőpont és a végpont, a vonatkozás, de ezek nincsenek a szubsztancia összetettsége által is elválasztva, ezek csak az eredet, a vonatkozás alapján különböznek. A saját magát, a vele azonos isteni lényeget megismerő Atya a vele lényegileg azonos Szóban, az Igében, a mint végpontban kimondja magát. Maga a megismerés cselekedete és maga az ismeret is az isteni lényeghez tartoznak, ezek nem személyi tulajdonságok, de ebben a megismerésben kezdőpontnak és végpontnak lenni a személyhez tartozó atyaság és fiúság.</p>
<p style="text-align: justify;">A kinyilatkoztatás az Ige eredését születésnek mondja, a második isteni személy leginkább használt megnevezése az „Isten Fia”. Ez összhangban van a fentiekkel, mert az ismeret létrejöttét általában a teremtett világban történő születéshez lehet hasonlítani. A magyar nyelv is beszél az ismeret, a gondolat „megszületéséről”, a magyar „fogalom” szó is utalhat a foganásra, amint a latin „conceptus” szó világosan utal erre. A „kép”„képmás” („Imago”) szavakat ugyancsak használja a Szentírás a Fiúval kapcsolatban (Kol  1, 15; Zsid 1, 3). Szent Tamás szerint (SCG IV c, 11, 27327) kétféle kép van. Az egyik fajta kép csak külsőségek szerint (alak, szín, külső formák, mint például a fénykép esetében) tekinthető képnek. A második esetben mélyebb értelemben beszélhetünk képről, amikor a képnek ugyanaz a természete, mint annak, akinek, aminek ez a képe. A születés következtében ilyen értelemben lehet mondani, hogy a szülött képe az atyának. A teremtett világban azonban ez a születés csak tökéletlen formában valósul meg, mert például az embernek csak faja szerint egyezik meg a természete az atyja természetével, lényegével (és esetleg öröklött tulajdonságaiban). Az Atyától születő Fiú esetében azonban szubsztanciális, lényegi egységről van szó. Ezért a „származás” szó helyett a Fiú eredésével kapcsolatban inkább csak a „születés” szót használjuk, megtartva a „származás” szót a Szentlélek eredése számára.</p>
<p style="text-align: justify;">A Fiú születésében tehát arról van szó, hogy az Atya az isteni lényegben lévő megismeréssel megismeri önmagát, az isteni lényeget és ezt az ugyancsak isteni lényegben lévő ismeretet a vele azonos lényegű Fiúban, mint Igében, Szóban mondja ki. Ez az öröktől fogva tartó kimondás azonban nem jelenti magának az ismeretnek a keletkezését, létrejöttét, mert a megismerő, a megismert, a megismerés, az ismeret lényegileg azonosak. A Fiút tehát az Atya ismeretének, Bölcsességnek azért lehet nevezni, mert őt az Atya szüli. Maga az ismeret, a bölcsesség azonban az isteni lényegben van. A Szentlélek származásával kapcsolatban is hasonló a helyzet. Az Atya és a Fiú szeretik egymást abban a szeretetben amely nem személyes tulajdonságuk, hanem az isteni lényegben lévő szeretet. Amint az előző fejezetben, Szent Tamás szövegében láttuk, a Szentlélek a szeretet módján származik. A származás végpontja tehát ugyancsak nem az isteni lényegben lévő szeretet, hanem a Szentlélek személye. A Szentlelket nem azért nevezik Szeretetnek, mert egyedül ő kizárólagosan az isteni szeretet, hanem azért mert az egymást szerető Atyától és Fiútól a szeretet módjára származik. Ilyen értelemben lehet őt az Atya és a Fiú szeretete zálogának, egységük kötelékének nevezni.</p>
<p style="text-align: justify;">A Szentháromság titka a hit legmélyebb titka. A teremtett értelem korlátai leginkább ezen titok tanulmányozásában mutatkoznak meg. A személyek hármassága (erről csak a kinyilatkoztatásból tudunk) és a isteni lényeg egyetlensége és egysége (eddig a természetes értelem is eljut) két olyan dolog, amelyeknek egységét és összetartozását itt a földön képtelenek vagyunk átlátni. <a href="http://www.thesumma.info/reality/reality17.php">Reginald Garrigou-Lagrange OP</a>  <a href="https://hu.wikipedia.org/wiki/Tommaso_Cajetan_De_Vio">Kajetán bíborosra</a> hivatkozva írja:</p>
<blockquote><p><span style="font-size: medium;">Itt mutatkozik meg Kajetán bíboros megjegyzésének a mélysége: az isteni valóság, amint ez önmagában van, nem valami tisztán abszolút (amire a „természet” szó utal) és nem tisztán relatív (amire a „személy” szó utal): hanem valami olyan, ami meghaladja mindkettőt, ami formálisan és a maga kiválóságában tartalmazza az abszolútnak és a relatívnak, az abszolút természetnek és a relatív személynek a fogalmát. Továbbá a természet és a személy közti különbség nem reális, hanem csak az értelemben létező különbség (distinctio virtualis minor): a személyek közti különbség azonban ezek szembenállása miatt reális különbség.</span></p></blockquote>
<p style="text-align: justify;">A fenti idézet utal arra, hogy mi a természet (lényeg) és személy fogalmát analógiaként használjuk a szentháromsági személyekkel és az isteni természettel kapcsolatban. Ezek a fogalmak, szavak azonban tartalommal rendelkeznek, nem üres fogalmak az analógiában, de messze vannak attól, hogy a Szentháromság valóságát kimerítően leírják. A 4. lateráni zsinattól vett szavak itt különösen érvényesek: <em>maior dissimilitudo quam similitudo</em>, nagyobb az eltérés mint a hasonlóság. A Szentháromsággal kapcsolatban tulajdonképpen két rendről, az abszolút természet és a relatív személyek rendjéről beszélhetünk. (A „relatív” szó itt nem azt jelenti, hogy a személyek nem valóságosak, hanem azt, hogy a személyek valósága az egymáshoz való vonatkozásaik, relációik alapján adódik.) A nyugati teológia fenti, Szent Ágostontól a skolasztikáig ívelő gondolkodásának az a jelentősége, hogy ez az abszolút és relatív rend között, analógia alapján kapcsolatra utal. A személyek eredését (relatív rend) a szellemi létezők értelmi és akarati életéből kiinduló analógia alapján az isteni értelemmel és akarattal (abszolút rend) hozza összefüggésbe. Az analógia a teremtett szellemi létezők életétől indul el. Ezt az életet a változás, a lényegi különbségek általi széttöredezettség jellemzi. Mégis megtalálhatóak ebben azok az eredések, vonatkozások, kezdő- és végpontok, amelyek majd analógiaként a szentháromsági személyek eredésére és a köztük lévő vonatkozásokra utalnak. A szentháromsági személyekben a személyesség minden teremtett világban található személyességnél végtelenül kiválóbb módon van meg. A Szentháromságban a személyességet tisztán a másik személyekre irányuló vonatkozás adja. Az Atya szülőként irányul a Fiúra, a Fiú szülöttként irányul az Atyára, az Atya és a Fiú lehelőként (spiratio activa) irányul a Szentlélekre, a Szentlélek leheltként (spiratio passiva) irányul az Atyára és a Fiúra.</p>
<p style="text-align: justify;">A személyességnek ettől a fokától minden teremtett személy végtelen távolságban van, hiszen őt másik személytől a köztük lévő vonatkozáson kívül elválasztja még a különböző szubsztanciákban létezés áthidalhatatlan különbsége. Az apa és az anya nemcsak annyiban különbözik a gyermektől, hogy ők a szülők, a gyermek pedig a szülött, hanem abban is, hogy a gyermek tőlük különböző szubsztancia. A szülők és a gyermek szeretete által megvalósuló egység csak különböző szubsztanciákban megvalósuló különböző szeretetek egysége. A szubsztanciák különbségéről lemondani nem lehet. Ezért a földi életben a személyesség legkiválóbb megnyilvánulása ennek az életnek a föláldozása a másik személyért. Amikor az Ige megtestesült, nem keletkezett egy új, teremtett emberi személy, mert az emberségét hordozó személy az Ige személye. Ez a személy azonban embersége által egy új kifejezési módra, eszközre tett szert. Jézus Krisztus földi életében az Atyához való viszonya, a neki való teljes odaadottsága a halálig tartó engedelmességben, a teljes alárendeltségben fejeződik ki, jóllehet az isteni életben a személyek az istenségben, a méltóságban egyenlőek. Erről szól a filippieknek írt levélben lévő <a href="http://szentiras.hu/KNB/Fil2">Krisztus-himnusz</a> (Fil 2, 5-11). A modern teológia egyes képviselői (például Hans Urs von Balthasar) téves utakon járnak, amikor a hivatkozott szöveg alapján valamilyen Szentháromságon belüli kenóziszról, kiüresedésről beszélnek. A kiüresedés önmagában véve negatív dolog, ez értékét azáltal nyeri el, hogy ez Jézus Krisztus Atya iránti és értünk való szeretetének az eszközévé válik. Az isteni személyek esetében azonban nem lehet kiüresedésről beszélni, mert nincs olyan állapot, amelyből a kiüresedés megtörténne. A személyek az egymás közötti vonatkozáson kívül semmivel sem rendelkeznek, amivel a többi személy nem rendelkezne, ők semmiről sem mondanak le a másik javára kiüresedésként. A végtelenül gazdag isteni természettel minden személy öröktől fogva azonos. A kiüresedésről, a lemondásról Jézus Krisztus esetében lehet beszélni megtestesülése, értünk vállalt szenvedése és kereszthalála miatt. Ezt azonban az a megdicsőülés követte, amelyhez hozzátartozik nevének és Úr voltának minden teremtmény általi elismerése is.</p>
<p style="text-align: justify;">Megemlítjük még, hogy a Szentháromság több, régebbi bejegyzés témája is volt. Ezek a bejegyzések a <a href="https://www.matthaios.hu/teologia-tartalomjegyzek/">teológia tartalomjegyzéken</a> keresztül érhetőek el.</p></div>
    </div>
    
    <div class="article">
        <div class="title">Egység és sokaság a tomista és transzcendentális metafizikában (2)</div>
        <div class="categories">filozófia</div>
        <div class="summary">Az egység és sokaság kérdése a metafizika egyik fő kérdése. Az egyik előző bejegyzésben röviden ismertettük, hogy hogyan kezeli ezt a kérdést a tomista metafizika. A tomista a kérdés tárgyalásában az ellentmondás elve szerint jár el, megállapítja, hogy az egység &#8230; <a href="https://www.matthaios.hu/egyseg-es-sokasag-a-tomista-es-transzcendentalis-metafizikaban-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az egység és sokaság kérdése a metafizika egyik fő kérdése. Az <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">egyik előző bejegyzésben</a> röviden ismertettük, hogy hogyan kezeli ezt a kérdést a tomista metafizika. A tomista a kérdés tárgyalásában az ellentmondás elve szerint jár el, megállapítja, hogy az egység és a sokaság nem származhatnak ugyanabból az elvből, mert ha ezt tételeznénk föl, nem az ellentmondás elve szerint járnánk el. Így jut el a tomista metafizika arra az álláspontra, hogy világunk dolgai összetettek, legáltalánosabban véve ezeket a potenciából és aktusból való összetettség jellemzi.</p>
<p style="text-align: justify;">A következőkben a transzcendens filozófia egyik jelentős, magyar képviselője, Weissmahr Béla SJ metafizikájával foglalkozunk. Az egység és sokaság kérdésével kapcsolatban Weissmahr Béla több helyen is kifejtett álláspontja így hangzik: „Ontológiai szempontból nézve a létezők abban egyeznek meg, amiben különböznek, és abban különböznek, amiben megegyeznek” <a class="footnote" href="https://www.matthaios.hu/feed/?paged=3#note-4446-1" id="return-note-4446-1" title="Weissmahr Béla: Az emberi lét értelme. Metafizikai értekezések. Akadémiai Kiadó, 2012, 118.o."><sup>1</sup></a>. Weissmahr Béla tehát ezen a ponton feladja az ellentmondás elvét és a „dialektikus” álláspontra helyezkedik, aminek következtében álláspontja az értelem egyik „alapösztönével” (lásd a hivatkozott bejegyzést) megy szembe, aminek következtében ez a kijelentés, a német filozófiai hagyomány hasonló kijelentéseivel együtt végül is érthetetlen. <span id="more-4446"></span>Az ellentmondás elvét Weissmahr Béla a következők szerint korlátozza <a class="footnote" href="https://www.matthaios.hu/feed/?paged=3#note-4446-2" id="return-note-4446-2" title="Uo. 119. o."><sup>2</sup></a>:</p>
<blockquote><p><span style="font-size: medium;">&#8230;ennek az elvnek [az ellentmondás elvének] bármely megfogalmazása bizonyos kétértelműséget tartalmaz (amelyet legtöbbször figyelmen kívül hagynak). Amennyiben ez a szempont megkívánja a különböző szempontok világos és egyértelmű szétválasztását, annyiban nem a valóság elve, hanem csak az egyértelmű beszéd elve, mert a szempontok mint olyanok nem adottak a valóságban, hanem a világosságra törekvő értelem alkotásai csupán. Az elv csak annyiban általános érvényű, amennyiben a lét és semmi összeférhetetlenségét mondja ki. A lét és semmi összeférhetetlenségéből  azonban nem következik, hogy a különbözők nem lehetnek egyszersmind azonosak, illetve az azonosak nem lehetnek egyszersmind különbözőek is.</span></p></blockquote>
<p style="text-align: justify;">Ez az idézet világosan mutatja a transzcendentális filozófiáknak a kant-i gyökereit: a valóság és az értelem elszakítását. Az értelem (illetve a beszéd) szempontjai nem lehetnek összefüggésben a valósággal. A transzcendentális filozófia ismeretelméleti kiindulásával már  <a href="https://www.matthaios.hu/a-tomista-es-a-transzcendentalis-ismeretelmelet-1-resz/">régebbi bejegyzésekben</a> is foglalkoztak, de most röviden ismét visszatérünk ehhez, mert a transzcendentális metafizika kiindulásában erősen támaszkodik erre.</p>
<p style="text-align: justify;"><a href="https://hu.wikipedia.org/wiki/Immanuel_Kant">Immanuel Kant</a> ismeretelméleti problémájának klasszikus és rövid megfogalmazása az ítéletek származás szerinti osztályozásával kapcsolatos. Az analitikus ítéletek nem adnak új ismeretet, új tartalmat, hanem csak analizálják, kibontják az ítéletek tartalmát. Ilyen analitikus ítélet például: minden írás jelekből áll. Ebben a kijelentésben semmi újat nem állapítunk meg az írással kapcsolatban, csak kiemeljük azt, hogy az írás jelekből áll. Ezzel szemben a szintetikus ítéletek már új ismereteket adnak, mert ezek a dolgok között a fogalmaik által nem tartalmazott kapcsolatokra utalnak. Az érzékszerveink által szerzett tapasztalat (empíria, a posteriori) nyilván forrása a szintetikus ítéleteknek, de kérdés, hogy a tapasztalaton kívül vannak-e egyéb szintetikus ítéletek. A tapasztalatból származó ítéletek csak korlátozott érvényességgel rendelkeznek, ezek nem lehetnek szükségszerű ítéletek: az éppen elejtett kő itt és most leesik, de ebből még nem következik az a szükségszerűség, az a törvény, hogy van tömegvonzás. A kérdés tehát az, hogy vannak-e új tartalmat adó, szükségszerű (a priori) ítéletek, és ha vannak, ezek honnan vannak. Kant szerint vannak ilyenek, és ezek kizárólagos forrása az emberi  értelem, amely feldolgozza az empirikus tapasztalatokat. Ezek az ítéletek (például természeti törvények leírásai) a jelenségek (fenomena) értelem által végzett „formai” feldolgozásából adódnak és semmit sem mondanak arról, hogy a dolgok önmagukban (Ding an sich, noumena) milyenek. Kant és nyomában a transzcendentális filozófiák követői a megismeréssel kapcsolatban három képességet különböztetnek meg az emberben. Ezek az érzékelés, az értelem és az ész. Az értelem az érzékelésből származó adatokra alkalmazza <em>a priori</em> struktúráit és így keletkezik az értelmi ismeret. Az ész azonban tovább akar menni, egységesítő, összefoglaló elveket próbál keresni, de ez a törekvése Kant szerint kívül esik a tudományos ismereten, mert ez csak az érzéki adatok értelmünk struktúrái szerinti feldolgozására terjed ki. A klasszikus metafizika tárgyai Kant szerint már nem férnek bele a tudomány ilyen felfogásába. (Megjegyezzük, hogy Kant valójában csak a <a href="https://en.wikipedia.org/wiki/Christian_Wolff_(philosopher)">Christian Wolff</a> könyveihez köthető metafizikát ismerte, amely már nem vagy csak lazán kapcsolódik a középkori metafizikai hagyományhoz.)</p>
<p style="text-align: justify;">A katolikus (főleg jezsuita) transzcendentális filozófiák, amelyeket kezdetben transzcendentális tomizmusnak neveztek, elfogadják Kant metafizika-kritikáját abban az értelemben, hogy az érzéki megismerésre támaszkodó értelmi földolgozás, amelynek lényeges része az elvonatkoztatás, az absztrakció, nem alkalmas a metafizikai megismerésre. Kanttól eltérően azonban ehelyett a transzcendentális reflexióhoz, a fogalmi megismerésünk mögött lévő háttér-megismeréshez folyamodnak, amelyben az érzéki tapasztalatokból kiinduló fogalmi (kategoriális) megismerésen túlmenően van valamilyen tapasztalatunk a valóságról. A metafizika szempontjából ezt a transzcendentális reflexiót tekintik az igazi ismeretforrásnak, az érzékszervekből kiinduló értelmi megismerés inkább csak alkalom, ürügy arra, hogy az igazi metafizikai megismerőképesség, az ész a transzcendentális reflexióban működhessen. A transzcendentális filozófiák szerint a kategoriálisnak is nevezett fogalmi megismerés éppen a fogalmak absztrakt volta miatt csak korlátozottan alkalmas a valóság megismerésére, de ez semmiképpen nem alkalmas a teljesség, a teljes lét metafizikai megismerésére.</p>
<p style="text-align: justify;">A megismerés tehát a transzcendens filozófiában két eltérő tapasztalatból kiinduló megismerésre szakad. Az egyik tapasztalat az érzékszervi megismerésből származó tapasztalat, a másik a transzcendentális reflexió tapasztalata. A kétfajta megismerés úgy kapcsolódik egymáshoz, hogy a transzcendentális tapasztalat az érzékszervi tapasztalatokból kiinduló megismerés hátterében válik elérhetővé, de a metafizikában tartalmi kapcsolat nem (vagy csak alig) látszik a fogalmi és a transzcendentális megismerés között. Így aztán, az egység és sokaság érzékszervi tapasztalatokból kiinduló felismerésének és fogalmi megismerésének a helyét átveszi az a kijelentés, hogy a transzcendentális reflexióban a lét abban különbözik, amiben azonos, és abban azonos, amiben különbözik, anélkül, hogy ezen ellentmondások együttesére nézve bármilyen fogalmi megkülönböztetésről, föloldásról szó lenne.</p>
<p style="text-align: justify;">A következőkben arra szeretnénk rámutatni, hogy a tomista filozófiában a fogalmi megközelítésben, az absztrakció típusában egy váltás történik, ahogyan más tudományokból haladunk a metafizika felé (de beszélhetünk a másik irányról is, amikor a metafizika felöl haladunk más tudományok felé). Ez a váltás nem a transzcendentális filozófia váltása a fogalmi megismerésről a transzcendentális reflexióra. Ez a váltás az elvonással történő absztrakcióról való áttérés az elválasztás absztrakciójára <a class="footnote" href="https://www.matthaios.hu/feed/?paged=3#note-4446-3" id="return-note-4446-3" title="Steven A Long: Analogia Entis, University of Notre Dame Press, 113. o."><sup>3</sup></a>. A metafizika alatti tudományokban arról van szó, hogy egy bizonyos dolog valamely része érthető és megismerésünk tárgya lehet úgy is, hogy eltekintünk attól az egységtől és teljességtől, amelynek az illető dolog része. Így foglalkozhatunk a világunkban lévő dolgokkal úgy, hogy eltekintünk ezek egyediségétől, térbeli és időbeli helyzetétől. Ezen belül még további elvonásokra van lehetőség, amikor például csak a mennyiségi vagy mérhető vagy kísérletekkel ellenőrizhető vagy az élő anyagra jellemző tulajdonságokkal foglalkozunk. Így jutunk el a matematikához, az egyes természettudományokhoz. Ezeket a tudományokat inkább az egyértelmű (univok) megismerés jellemzi, azaz fogalmaik a dolgok azon részeire vonatkoznak, amelyek ugyanúgy vannak meg minden dologban, jóllehet ezek a dolgok különbözőek. A metafizika esetében azonban ez az elvonás már nem működhet, mert itt semmitől nem lehet eltekinteni, ami létezik. Itt az előbbi értelemben vett elvonás helyett inkább elválasztásról (separatio) van szó, azaz arról, hogy a létezést magát olyan  értelemben válasszuk el az általunk ismert anyagi létezéstől, hogy nem tekintjük az anyagi létezést a létezés egyetlen formájának. Tehát az anyagi létezéstől itt nem úgy tekintünk el, mind az előző absztrakció esetében az egyediségtől, az anyagi létezés is a metafizika tárgya, de nem mint anyagi létezés. A létezést nem szorítjuk le eleve az anyagiság szintjére. Ez nem jelenti azt, hogy feltételezzük a tiszta szellemi létezők (angyalok vagy Isten) létezését, hanem csak azt, hogy az anyagi létezést nem magának a létezésnek tekintjük és nem azonosítjuk eleve az anyagi létezést a létezéssel. Azt is mondhatnánk, hogy a metafizika kiindulásakor észrevesszük, hogy például az egység és sokaság nem úgy kötődik az anyagi létezéshez, hogy csak ennek a  tulajdonsága lehet, de nem tudjuk még, hogy ténylegesen van-e ezen kívül más létezés is.</p>
<p style="text-align: justify;">Ennek megfelelően a dolog teljes létezéséből csak egy részt kiemelő és a többit elhagyó absztrakcióból származó egyértelmű fogalmak mellett megjelennek az analóg, hasonlóságra utaló fogalmak. Amint <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">a már hivatkozott bejegyzésben</a> láttuk, mindenekelőtt ilyen fogalom magának a létezésnek a fogalma (analogia entis). Az egyértelmű fogalom olyan egységre utal, amelyben egyetlen határozott tartalom van, jóllehet ez a tartalom különböző dolgokban fordul elő. Az analóg fogalom nem utal egyetlen határozott tartalomra, hanem csak hasonlóságra. Az analóg fogalom olyan egységre utal a hasonlóságban, amelyben kifejezetten megmarad a hasonló dolgoknak a különbsége, hiszen hasonlóságról és nem azonosságról van szó. Az analóg, fogalmak esetében nem ugyanarról mondjuk, hogy egy, mint amiről azt mondjuk, hogy sok. A létezés analógiájában azt mondjuk például, hogy a katicabogár létezése hasonlít az elefánt létezéséhez, Donald Trump létezése hasonlít Vlagyimir Putyin létezéséhez és ezek mind hasonlítanak egymásra a létezésben. Ha pontosabban akarunk fogalmazni, azt mondjuk, hogy a hasonlóság tulajdonképpen egy viszonyra vonatkozik: a dolog tartalma (lényege) és ezen tartalom létezésének aktusa közti viszonyra. Amint erről <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">a már hivatkozott bejegyzésben</a> szó volt, maga a dolog az egymástól különböző lényeg és létezési aktusa egysége. Az egység következtében a lényeg és a létezés aktusa a dologban viszonyban vannak egymással. A létezés analógiája ezen viszonyok hasonlóságát állítja. A dolgok itt nem csak az önállóan létező szubsztanciák lehetnek, mert beszélhetünk tulajdonságok, cselekvések, képességek, sőt még például matematikai objektumok (sokdimenziós különböző görbületű terek, absztrakt struktúrák stb.) létezéséről is. Ezekben a dolgokban a tartalom és a létezés aktusa közti viszony igen eltérő lehet, de ezek a viszonyok hasonlók. Így világos, hogy itt nincs szó az ellentmondás elvének megsértéséről, mert a dolgok nem abban különböznek, amiben egyek, és nem abban egyek, amiben különböznek. Különböznek a lényeg és a létezés aktusa közti viszonyban, de megegyeznek ezen viszonyok hasonlóságában. Maga a dolog a tartalom, a lényeg mint potencia és a létezés mint aktus egysége, és ezért hasonlítanak a dolgok egymáshoz. De a lényeg és a létezés viszonya nem azonos a dolgokban, ezért különböznek a dolgok egymástól. A lényeg és létezés viszonyában a létezés, a létezés aktusa utal a hasonlóságban megmutatkozó egységre, mert a hasonlóság a létezésben van. A lényeg, amihez való viszonyában a létezés ennek a lényegnek létezése, utal a különbségre.</p>
<p style="text-align: justify;">A fentiekben leírt analógia az úgynevezett arányosság, viszony alapján vett analógia (analogia proportionalitatis). Az analógia egy másik fajtájáról, az <em>analogia proportionis-ról</em> egy <a href="https://www.matthaios.hu/az-analogia-fajtai/">régebbi bejegyzésben</a> volt szó <a class="footnote" href="https://www.matthaios.hu/feed/?paged=3#note-4446-4" id="return-note-4446-4" title="Megemlítjük, hogy az analógiáról és általában a tomista filozófiáról, az ebben használt fogalmakról jó áttekintést ad Tudós-Takács János Bevezetés a filozófiába című könyve (Ős-Kép Kiadó 2017)."><sup>4</sup></a></p>
<p style="text-align: justify;">A létezők fentiekben kifejtett (elsőre talán nem könnyen érthető) analógiája tehát úgy biztosítja az egységet és sokaságot a létezés minden mozzanatában, hogy továbbra is érvényben marad az ellentmondás elve. Weissmahr Béla is a létezők alapvető tulajdonságának tekinti az analógiát. Ő azonban Kant-ot követve elszakítja még a fentiekben vázolt, metafizikára jellemző analóg fogalmi megismerést is a valóságtól és az analóg megismerést „fogalmon túlinak” tekinti. Az ilyen értelemben vett analógia pedig „abban áll, hogy az, amiben a dolgok megegyeznek, valamint az, amiben különböznek kölcsönösen átjárják egymást <a class="footnote" href="https://www.matthaios.hu/feed/?paged=3#note-4446-5" id="return-note-4446-5" title="Weissmahr Béla: Ontológia, Mérleg-Távlatok, 1992, 85.o."><sup>5</sup></a>.</p>
<p style="text-align: justify;">Amint mondtuk, a tomista metafizikát az egyértelmű fogalmak helyett az analóg fogalmak jellemzik. Így a metafizika fogalompárjai, a potencia-aktus, lényeg-létaktus, anyag-forma, szubsztancia-akcidens párok is olyan viszonyokat jelölnek ki, amely viszonyok végpontjai valóságosan különböznek egymástól. Maguk a viszonyok is különböznek egymástól, de ezek között hasonlóság van. <a href="https://hu.wikipedia.org/wiki/Tommaso_Cajetan_De_Vio">Kajetán bíboros</a> <em>De nominum analogia </em>(Az nevek analógiája) című művében megmutatta, hogy a fentiek szerint értelmezett analóg fogalmak megfelelő feltételekkel az egyértelmű fogalmakhoz hasonlóan használhatóak logikai következtetésekben anélkül, hogy a többértelműség (ekvivokáció) hibájába esnénk <a class="footnote" href="https://www.matthaios.hu/feed/?paged=3#note-4446-6" id="return-note-4446-6" title="Joshua Hochschild: The Semantics of Analogy: Rereading Cajetan&#8217;s De Nominum Analogia."><sup>6</sup></a>.</p>
<p style="text-align: justify;">Weissmahr Béla a már említett, Ontológia című könyvében sokat foglalkozik az általa eszenciális filozófiának nevezett tomista filozófia kritikájával. Egyik következő bejegyzésükben majd ennek a kritikának a kritikájával foglalkozunk.</p>
<div class="footnotes"><h2 class="notes">Jegyzetek:</h2><ol><li id="note-4446-1">Weissmahr Béla: Az emberi lét értelme. Metafizikai értekezések. Akadémiai Kiadó, 2012, 118.o. <a href="https://www.matthaios.hu/feed/?paged=3#return-note-4446-1">&#8617;</a></li><li id="note-4446-2">Uo. 119. o. <a href="https://www.matthaios.hu/feed/?paged=3#return-note-4446-2">&#8617;</a></li><li id="note-4446-3">Steven A Long: Analogia Entis, University of Notre Dame Press, 113. o. <a href="https://www.matthaios.hu/feed/?paged=3#return-note-4446-3">&#8617;</a></li><li id="note-4446-4">Megemlítjük, hogy az analógiáról és általában a tomista filozófiáról, az ebben használt fogalmakról jó áttekintést ad Tudós-Takács János Bevezetés a filozófiába című könyve (Ős-Kép Kiadó 2017). <a href="https://www.matthaios.hu/feed/?paged=3#return-note-4446-4">&#8617;</a></li><li id="note-4446-5">Weissmahr Béla: Ontológia, Mérleg-Távlatok, 1992, 85.o. <a href="https://www.matthaios.hu/feed/?paged=3#return-note-4446-5">&#8617;</a></li><li id="note-4446-6"><a href="https://www.amazon.com/Semantics-Analogy-Rereading-Cajetans-Analogia/dp/026803091X/ref=asap_bc?ie=UTF8">Joshua Hochschild: The Semantics of Analogy: Rereading Cajetan&#8217;s De Nominum Analogia</a>. <a href="https://www.matthaios.hu/feed/?paged=3#return-note-4446-6">&#8617;</a></li></ol></div></div>
    </div>
    
    <div class="article">
        <div class="title">A szentségek hatékonysága</div>
        <div class="categories">szentségtan</div>
        <div class="summary">Az Egyház szertartásai között van hét olyan szertartás, amelyeknél a szertartás elvégzésének különleges hatása van. A szertartások célja általában Isten imádása, dicsérete, imádság Istenhez és a mi megszentelődésünk. Hét szertartás esetében a megszentelődés a szertartás helyes elvégzését szükségszerűen követi. Ez &#8230; <a href="https://www.matthaios.hu/a-szentsegek-hatekonysaga/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az Egyház szertartásai között van hét olyan szertartás, amelyeknél a szertartás elvégzésének különleges hatása van. A szertartások célja általában Isten imádása, dicsérete, imádság Istenhez és a mi megszentelődésünk. Hét szertartás esetében a megszentelődés a szertartás helyes elvégzését szükségszerűen követi. Ez a hét szertartás, szentség krisztusi alapítású és ezekkel kapcsolatban az Egyház hitét fogalmazta meg a trienti zsinat híres „ex opere operato” kifejezése. A Katolikus Egyház Katekizmusa így ír erről (1128):</p>
<blockquote><p><span style="font-size: medium;">Ez az értelme az Egyház azon kijelentésének, <a href="http://www.katolikus.hu/kek/kek01076.html#J44" name="JB44">[44] </a>hogy a szentségek ex opere operato (&#8220;magából a ténybõl fakadóan, hogy a cselekmény megtörtént&#8221;), azaz Krisztus egyszer s mindenkorra végbevitt üdvözítő művének erejéből hatnak. Ebbõl következik: &#8220;a szentség nem a szentséget kiszolgáltató vagy fogadó ember igazságából, hanem Isten erejébõl valósul meg&#8221;. <a href="http://www.katolikus.hu/kek/kek01076.html#J45" name="JB45">[45] </a>Abból fakadóan, hogy egy szentséget az Egyház szándéka szerint ünnepelnek, Krisztus és az õ Lelkének ereje működik benne és általa a kiszolgáltató személyes szentségétől függetlenül. Mindazonáltal a szentség gyümölcsei a fogadó fölkészültségétől is függenek.</span></p></blockquote>
<p style="text-align: justify;">Az ember megszentelődése csak Isten műve lehet, ezt önmagában semmilyen emberi cselekedet nem okozhatja. Az is nyilvánvaló, hogy megszentelődésünk Jézus Krisztus megváltó szenvedésének és halálának a gyümölcse. A Summa harmadik részének 48. kérdése foglalkozik azzal, hogy Krisztus szenvedése hogyan okozza üdvösségünket. (Ennek a kérdésnek a fordítása <a href="https://www.matthaios.hu/aquinoi-szent-tamas-krisztus-udvosseget-hozo-szenvedeserol-iii-q-48/">itt</a> található meg.) A szentségi szertartások azonban Krisztus két eljövetele közti idő szertartásai, ezért a hit valamilyen szintű megértésére törekvő teológia joggal teszi föl a kérdést, hogy hogyan kapcsolódnak a most kiszolgáltatott szentségek Isten megszentelő cselekedetéhez, Jézus Krisztus üdvözítő szenvedéséhez. Találhat-e a hívő értelem ezek között olyan összefüggés, amelyben megmarad az isteni cselekvés elsősége, de mégis jelen van az emberi cselekedet is <a class="footnote" href="https://www.matthaios.hu/feed/?paged=3#note-4463-1" id="return-note-4463-1" title="A továbbiakban támaszkodunk Roger W. Nutt nemrégen megjelent könyvére (General Principles of Sacramental Theology, The Catholic University of America Press)."><sup>1</sup></a>. A tomista teológia állítja ilyen összefüggés lehetőségét, és ezt a lehetőséget az Arisztotelész által még teljes egészében nem kidolgozott eszköz-okság fogalmával világítja meg. Eszköz-okról (causa instrumentalis) akkor van szó, amikor egy fő ok (causa principalis) hatását valamilyen eszköz igénybevételével fejti ki <a class="footnote" href="https://www.matthaios.hu/feed/?paged=3#note-4463-2" id="return-note-4463-2" title="A fő ok és az eszköz-ok viszonyának leírása megtalálható Tudós-Takács János Bevezetés a filozófiába című könyvében ( Ős-Kép Kiadó 2017, 154. o.)."><sup>2</sup></a>. Ilyen fő ok vagyok most, amikor ezt a bejegyzést írom, az eszköz-ok pedig a számítógép, amelyen begépelem a bejegyzés szövegét. A számítógép persze egy bonyolult eszköz-ok, különleges bonyolultságát az adja, hogy itt az eszköz mögött egy bonyolult technológia van. Ennél egyszerűbb eszköz a ceruza, amivel írok, vagy a szobrász vésője és kalapácsa. Az eszköz használata által kifejtett hatásnak tehát két oka van: a fő ok, az eszköz használója és az eszköz mint eszköz-ok. Az eszköz ebben az okságban alárendelt szerepet játszik, de ez mégis tényleges oknak tekinthető, mert az adott hatás létrejöttében szerepe van. Az eszköz-ok nem rendelkezik semmilyen önálló erővel a hatás létrehozásához, erejét a fő októl kapja és a fő ok adja azt a meghatározottságot is, amely következtében az eszköz-ok éppen ennek a hatásnak az elérésére irányul. Ezt úgy is ki lehet fejezni, hogy az eszköz-ok részesedik a fő ok erejéből.<span id="more-4463"></span></p>
<p style="text-align: justify;">A eszköz-okság különleges esetével találkozunk, amikor Isten mint fő ok teremtményeket használ természetfölötti hatásának kifejtésében. Különleges szerepe van itt az embernek mint eszköz-oknak. Az „eszköz” szó mindennapi, megszokott jelentésében nem jelenti azt, hogy ilyenként szellemi lélekkel, értelemmel és szabad akarattal rendelkező teremtményeket használnak. Sőt egy ember eszközként használata valamely más ember által kifejezetten rossz dolog. Ez azért van így, mert a szabad akarat olyan képessége az embernek, amely éppen a külső befolyással, külső kényszerítéssel áll szemben. A teremtő Isten esetében azonban már nem lehet erről szó, mert ő nem külsőleg hat teremtményeire. A fő ok az eszköz-okot mindig az eszköz-ok természetének megfelelően használja. A bejegyzés írásakor a számítógépet számítógépként és nem ceruzaként használom. Egy ember nem tud egy másik embert természetének megfelelően eszközként használni, mert ilyenkor éppen a szabad akarat szűnne meg. Isten, a teremtő azonban használhatja értelmes teremtményeit eszközként, saját természetüknek megfelelően és ezáltal ezekben nem szűnik meg a szabad akarat.</p>
<p style="text-align: justify;">Amint egy <a href="https://www.matthaios.hu/a-szentiras-sugalmazottsaga-es-tevedhetetlensege-1/">régebbi bejegyzésben</a> láttuk, a Szentírás emberi szerzői Istennek, a fő szerzőnek eszköz-okai, úgy, hogy ezáltal a szent szerzők szabad akarata, írói készségei stb. nem szűnnek meg, hanem éppen fölemelődnek, Isten szerző-társai lesznek, valódi, emberi szerzőségük elvesztése nélkül. Aquinói Szent Tamás követve a görög atyákat, Szent Atanázt, Alexandriai Szent Cirillt, Damaszkuszi Szent Jánost <a class="footnote" href="https://www.matthaios.hu/feed/?paged=3#note-4463-3" id="return-note-4463-3" title="Roger W. Nutt: General Principles of Sacramental Theology, 113. o."><sup>3</sup></a>, Jézus Krisztus emberségét istensége eszközének tekinti. Itt azonban a fő ok és az eszköz-ok közti kapcsolat a legbensőségesebb, hiszen az istenség és az emberség egysége a személyben valósul meg. Így ír erről Szent Tamás:</p>
<blockquote><p><span style="font-size: medium;">&#8230;kétféle megvalósító ok van: fő megvalósító ok és eszközként megvalósító ok. Az ember üdvösségének fő megvalósító oka Isten. Krisztus embersége az istenség eszköze, amint erről az előzőekben volt szó [q. 43 a. 2]. Ebből azonban következik, hogy Krisztus minden cselekedete és szenvedése eszköz okként, az istenség erejében valósítja meg üdvösségünket. Ennek megfelelően, Krisztus szenvedése megvalósító okként okozza az ember üdvösségét.</span></p></blockquote>
<p style="text-align: justify;">Tehát Jézus Krisztus embersége, emberi cselekedetei, szenvedése, halála, sőt föltámadása is eszköz-oka üdvösségünknek. Nyilvánvaló azonban, hogy Jézus Krisztus tevékenysége nem fejeződött be földi életével, amint erre Szent Pál zsidóknak írt levele is utal: „Krisztus nem kézzel alkotott szentélybe lépett be, amely az igazinak csak jelképe, hanem magába a mennybe, hogy most Isten színe előtt megjelenjék értünk” (Zsid 9, 24). A szentségek tehát erejüket, hatásukat Istentől mint fő októl, így a szentháromsági tulajdonításuk alapján a Szentlélektől nyerik. A fő okkal a személy egységében eszköz-ok Jézus Krisztus emberi természete, emberi tettei, megváltó szenvedése és halála. A szentségi szertartások pedig távolabbi eszköz-okok. Szent Tamás tömören fejezi ki ezt a viszonyt: „A kegyelem fő létrehozó oka maga az Isten, amelyhez Krisztus embersége mint vele összekötött eszköz viszonyul, a szentség pedig mint ettől elválasztott eszköz. Ezért az üdvöt hozó erő Krisztus istenségéből származik az ő emberségén keresztül magában a szentségekben” (ST III q. 62 a.5). Szent Tamás természetből vett példát is hoz az összekötött és elválasztott eszköz-okra: az ember mint fő cselekvő vele összekötött eszközként használja a kezét és elválasztott eszközként a szerszámot.</p>
<p style="text-align: justify;">A fentiekben vázolt eszköz-okság segít megvilágítani a hittitkot, a szentségek „ex opere operato” hatását. Az üdvösséget, a kegyelmet csak Isten okozhatja fő okként. De ez a fő okság Jézus Krisztusnak az istenséggel a személy egységében lévő szent embersége mint eszköz-ok által valósul meg. A szentségek fő kiszolgáltatója ezért az Atya jobbján ülő Jézus Krisztus, akinek a személyében járnak el itt a földön a szentségeket a szentségi szertartásban kiszolgáló emberek.</p>
<p style="text-align: justify;">A szentségek „ex opere operato” hatását Boldog Duns Scotus János nem így fogta fel. Szerinte semmilyen emberi cselekedetnek nem lehet természetfölötti hatása, ezért a szentségek csak olyan fölkészültséget okoznak, amelyet ugyan nem belső szükségszerűség, hanem az isteni rendelésből fakadó szükségszerűség alapján követ a szentségi hatás. Ez a teológiai elmélet megfelel a szentségek „ex opere  operato” hatásának, de ezt bizonyos értelemben véve elszakítja a szentség szertartásától, ehhez képest külsődlegessé teszi. A szentség és hatása közötti valamilyen „morális” kapcsolat van  azáltal, hogy a közvetlen isteni rendelkezés ezeket összerendeli. A reformáció azonban már csak jeleket lát a szentségekben elszakítva az oksági hatástól.</p>
<p style="text-align: justify;">A szentségek összekötik az üdvtörténetben a múltat, a jelen pillanatot és a jövőt, az ember üdvösségét. Jézus Krisztus megváltó szenvedése, halála és föltámadása nemcsak a múltban megtörtént eseményként lesz jelenvalóvá a szentségben, hanem ennek megváltó hatásában. Az Isten és az ember közti egyetlen közvetítő, Jézus Krisztus most a fő kiszolgáltatója a szentségnek, amelyek az ember üdvösségére, a jövőre irányulnak. Ezért nem teljes <a href="http://www.magyarkurir.hu/hirek/odo-casel-az-egyhaz-miszteriuma/">Odo Casel elmélete</a>, amely csak az üdvtörténeti esemény liturgiában való jelenlétére koncentrál, nem fordítva figyelmet a szentségi hatásra.</p>
<div class="footnotes"><h2 class="notes">Jegyzetek:</h2><ol><li id="note-4463-1">A továbbiakban támaszkodunk Roger W. Nutt nemrégen megjelent könyvére (General Principles of Sacramental Theology, The Catholic University of America Press). <a href="https://www.matthaios.hu/feed/?paged=3#return-note-4463-1">&#8617;</a></li><li id="note-4463-2">A fő ok és az eszköz-ok viszonyának leírása megtalálható Tudós-Takács János Bevezetés a filozófiába című könyvében ( Ős-Kép Kiadó 2017, 154. o.). <a href="https://www.matthaios.hu/feed/?paged=3#return-note-4463-2">&#8617;</a></li><li id="note-4463-3">Roger W. Nutt: General Principles of Sacramental Theology, 113. o. <a href="https://www.matthaios.hu/feed/?paged=3#return-note-4463-3">&#8617;</a></li></ol></div></div>
    </div>
    
    <div class="article">
        <div class="title">A szentségi kegyelem</div>
        <div class="categories">szentségtan</div>
        <div class="summary">Az előző bejegyzés témája a szentségek hatékonysága volt, azaz hogyan hozzák létre a szentségek hatásukat. Ebben a bejegyzésben is egy általános szentségtani témával foglalkozunk, azzal, hogy mi a szentségek hatása. A szentségeknek az ezeket fölvevőkben három hatása van: a szentségi &#8230; <a href="https://www.matthaios.hu/a-szentsegi-kegyelem/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-szentsegek-hatekonysaga/">előző bejegyzés</a> témája a szentségek hatékonysága volt, azaz hogyan hozzák létre a szentségek hatásukat. Ebben a bejegyzésben is egy általános szentségtani témával foglalkozunk, azzal, hogy mi a szentségek hatása. A szentségeknek az ezeket fölvevőkben három hatása van: a szentségi kegyelem közlése minden szentség hatása. A második hatás, a szentséget befogadó lelkében eltörölhetetlen szentségi jegy létrehozása. Ez csak három szentség, a keresztség, a bérmálás és az egyházi rend hatása. A harmadik hatás csak egyetlen szentség, a házasság szentsége esetében van meg, ebben létrejön a fölbonthatatlan házasság. Ez a bejegyzés most a szentségi kegyelemmel foglalkozik.</p>
<p style="text-align: justify;">A megszentelő kegyelem létrejötte a lélekben csak három szentségnek, a keresztségnek, a gyónás szentségének és a betegek kenetének (utolsó kenetnek) a hatása. A betegek kenetének ez a hatása azonban nem teszi fölöslegesség a gyónást, mert amint a Katolikus Egyház Katekizmusa megjegyzi, ennek akkor van meg ez a hatása, ha „ezt a beteg a bűnbánat szentsége révén nem tudta elnyerni” (1532). Tehát ehhez is szükséges valamilyen előzetes bűnbánat, amelynek azonban a hittudósok szerint nem kell kifejezettnek lenni, elég az a „habituális” bánat, amely a keresztény életvitelt folytatóknál föltételezhető <a class="footnote" href="https://www.matthaios.hu/feed/?paged=3#note-4488-1" id="return-note-4488-1" title="Schütz Antal Dogmatika 2. kötet, 431. o."><sup>1</sup></a>. Az élők szentségei esetében a megszentelő kegyelem azonban föltétele a szentség fölvételének, ezért fölmerül a kérdés, hogy a szentségi kegyelem hogyan viszonyul a megszentelő kegyelemhez, ehhez képest mi újat ad a szentségi kegyelem. Az <a href="https://www.matthaios.hu/kegyelemtani-osszefoglalas-4-a-megszentelo-kegyelem/">állapotszerű megszentelő kegyelemmel</a> szemben az <a href="https://www.matthaios.hu/kegyelemtani-osszefoglalas-3-az-aktualis-kegyelem/">aktuális (segítő) kegyelem</a> Isten átmenő, tranziens hatása a lélekben. Ha csak ebben látnánk azt a „többletet”, amit a szentségi kegyelem a megszentelő kegyelemhez hozzátesz, akkor ez is valamilyen tranziens hatás lenne a szentség fölvételével kapcsolatban. A szentségi kegyelem azonban hosszabb időre vonatkozik, ezért ez még ebben a kérdésben a kevésbé „ontológiai” fölfogást képviselő Suarez szerint is jogcím a szentség jellegének megfelelő aktuális kegyelmekre <a class="footnote" href="https://www.matthaios.hu/feed/?paged=3#note-4488-2" id="return-note-4488-2" title="Schütz Antal Dogmatika 2. kötet, 243. o."><sup>2</sup></a>.<span id="more-4488"></span></p>
<p style="text-align: justify;">A megszentelő kegyelem nem egy statikus tulajdonsága a léleknek. A trienti zsinat tanítása alapján dogma, hogy ez nem minden megigazultban egyforma és jócselekedetek által növelhető <a class="footnote" href="https://www.matthaios.hu/feed/?paged=3#note-4488-3" id="return-note-4488-3" title="Schütz Antal Dogmatika 2. kötet, 110. o."><sup>3</sup></a>. A megszentelő kegyelem nem úgy tulajdonsága, minősége a léleknek, amint például tulajdonságunk hajunk, szemünk színe. A megszentelő kegyelem Isten, a Szentháromság különleges bennünk való jelenlétével, a vele való egységgel van összefüggésbem. Ez az egység természetesen nem a szentháromsági személyek lényegben való egysége, de nem is az isteni és emberi természetnek az Ige személyében való egysége, itt csak járulékos egységről van szó. Isten megismerésünkben mint megismert, szeretetünkben pedig mint szeretett van jelen, így vagyunk vele egységben. Isten legelső jelenléte a világban első okkénti, okozatban való jelenléte. Ennek a jelenlétnek valóságos alapja teremtettségünk. Isten jelen lehet az emberben a természetes istenismeret és istenszeretet által is. Isten természetfölötti, a megigazult lélek megismerésében és szeretetében azonban nemcsak mint teremtő van jelen, hanem ő a lélekben lakik, a lélek a Szentháromság (tulajdonítás alapján a Szentlélek) templomává válik. Amíg Isten természetes megismerésének és szeretének alapja az emberi természet, az ebből fakadó képességek, addig Isten természetfölötti jelenlétéhez, a vele való természetfölötti egységhez nem elegendőek ezek az alapok. Hogy ez az egység létrejöjjön valamilyen olyan történésnek, változásnak kell lennie természetünkben és képességeinkben, amelyet közvetlenül Isten hoz létre, a természetes rendben lévő természetes okok nélkül. Ezt a történést Szent Péter apostol 2. levele az isteni természetben való részesedésnek nevezi (2 Pét 1, 4). A részesedés, participáció valami olyan dolognak a jelenlétét jelenti, amely a részesedőben a maga teljességében nincs meg, ez benne csak az ezt teljesen birtokló ajándéka által van meg. Ezen részesedés által a részesedő bizonyos értelemben hasonlóvá válik a részesítőhöz. A megszentelő kegyelemben tehát a léleknek a tulajdonsága ez a részesedés, amely fölemeli a lelket és ennek képességeit arra, hogy Isten ne csak teremtőként, hanem Szentháromságként ismerje és szeresse. Ezért itt az isteni jelenlétnek új formájáról, a szentháromsági személyek jelenlétéről és ennek következtében új egységről van szó. A megszentelő kegyelem tehát nem a léleknek valamilyen önmagában nézhető tulajdonsága, ez Isten új jelenlétének, a vele való új egységnek bennünk lévő, ontológiai, teremtett alapja. A lélekben lévő megszentelő kegyelem a hit, remény és szeretet isteni erényeiben és a <a href="http://www.labjegyzetek.com/kezd337lap/a-szentlelek-ajandekai">Szentlélek ajándékaiban</a> kiárad képességeinkre. Amint a természetes rendben lelki képességeink, értelmünk és akaratunk magából a lélekből fakadnak, úgy a képességeinket a természetfölötti életre képesítő isteni erények és ajándékok a megszentelő kegyelemből folynak, ennek kísérői.</p>
<p style="text-align: justify;">Az Isten jelenlétében, a vele való egységben lévő élet dinamikus, aktualitásokban, cselekedetekben, nagyobb tökéletességben megmutatkozó élet, amely Isten színről-színre látása, az üdvösség felé halad. A megszentelő kegyelem így, a célba érve átalakul a dicsőség fényévé (lumen gloriae), amely a lélek új tulajdonságaként a színről-színre látás lélekben lévő, teremtett, ontológiai alapja. A természetes életben az emberi természet dinamizmusa mozgatja az embert újabb és újabb tökéletességre, a természetes emberi élet újabb és újabb állapotai felé. Az ember megszületik, felnőtté válik, megtalálja helyét a társadalomban (jó esetben), házasságot köt, majd elérkezik az élet végéhez. Közben, hogy fönntartsa életét táplálékot vesz magához.</p>
<p style="text-align: justify;">Az emberi természetben tehát megvan ez a hajtóerő, dinamizmus, analóg értelemben, mai szóval ezt programnak is nevezhetnénk. A természetfölötti élet az Istennel való egységben, Istenben való élet, és így ez több, mint az ember természeténél fogva kibontakozó élete. Ezért ennek kibontakozásához szükségesek az Istentől jövő újabb és újabb ember felé irányuló hatások. Amikor ezek a hatások átmenő jellegűek, tranziensek, egy konkrét, itt és most lezajló cselekedetre vonatkoznak, akkor aktuális, segítő kegyelemről van szó. A természetfölötti életben is bekövetkeznek azonban új állapotok, amelyek részben a természetes élettel párhuzamosan vagy ennek valamilyen analógiája szerint történnek. Ezért az Istenben való élet bennünk lévő, teremtett alapja, a megszentelő kegyelem az új állapotnak megfelelő, állapotszerű tökéletességeket kap, amelyek a már meglévő (vagy éppen megszerzett) megszentelő kegyelemhez járulnak, ezt tökéletesítik. Az emberi természetnek megfelelően, Isten rendeléséből ez „ex opere operato” ható, látható jelek által történik. Így a szentségi kegyelem hozzáad valamilyen, a szentség céljának megfelelő tökéletességet az általában vett megszentelő kegyelemhez.</p>
<p style="text-align: justify;">Aquinói Szent Tamás a szentségek hetes számával kapcsolatos gondolatmenete (ST III q. 5 a. 1) abból indul ki, hogy  az ember élete két területen játszódik le: egyrészt a személyes életében, másrészt a társadalomban. A személyes élet jelentős eseményei a megszületés, a megerősödés (azt is mondhatnánk felnőtté válás) és a rendszeres táplálkozás az élet fönntartása érdekében. A keresztség fürdőjében meghalunk a bűnnek és megszületünk az új életre. A bérmálás szentségében az erőt a Szentlélektől kapjuk. Az Oltáriszentség pedig a lélek tápláléka. Ha az ember testileg és lelkileg nem lenne kitéve a sérüléseknek, sebeknek, betegségeknek, sőt a halálnak, elég is lenne ez a három szentség. A bűn által okozott sebek gyógyítása azonban a bűnbánat szentségében történik. Az utolsó kenet (betegek kenete) szentségében pedig fölszámolódnak a bűn maradványai és az ember fölkészül az élet végére, az örök életre.</p>
<p style="text-align: justify;">A társadalomban való élettel kapcsolatban Szent Tamás két dolgot említ. Az egyik a társadalomben betöltött vezetői szerep, amelynek a lelkek, az Egyház életében megfelel az egyházi rend szentsége. A társadalomnak azonban arról is gondoskodnia kell, hogy ne haljon ki. Az erről való gondoskodás eszköze, a házasság a házasság szentségében természetes rendet meghaladóan természetfölötti méltóságot kap.</p>
<div class="footnotes"><h2 class="notes">Jegyzetek:</h2><ol><li id="note-4488-1">Schütz Antal Dogmatika 2. kötet, 431. o. <a href="https://www.matthaios.hu/feed/?paged=3#return-note-4488-1">&#8617;</a></li><li id="note-4488-2">Schütz Antal Dogmatika 2. kötet, 243. o. <a href="https://www.matthaios.hu/feed/?paged=3#return-note-4488-2">&#8617;</a></li><li id="note-4488-3">Schütz Antal Dogmatika 2. kötet, 110. o. <a href="https://www.matthaios.hu/feed/?paged=3#return-note-4488-3">&#8617;</a></li></ol></div></div>
    </div>
    
    <div class="article">
        <div class="title">Aquinói Szent Tamás Jézus Krisztusról mint Isten és az emberek közti közvetítőről (ST III q. 2)</div>
        <div class="categories">fordítások</div>
        <div class="summary">A Summa harmadik  részének az a rövid kérdése, amelynek fordítása az alábbiakban következik, a megtestesülésről szóló szoros értelemben vett dogmatikai rész utolsó kérdése. Ezt a Jézus Krisztus életével foglalkozó kérdések követik. 26. KÉRDÉS [Krisztus mint Isten és az emberek közti &#8230; <a href="https://www.matthaios.hu/aquinoi-szent-tamas-jezus-krisztusrol-mint-isten-es-az-emberek-kozti-kozvetitorol-st-iii-q-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A Summa harmadik  részének az a rövid kérdése, amelynek fordítása az alábbiakban következik, a megtestesülésről szóló szoros értelemben vett dogmatikai rész utolsó kérdése. Ezt a Jézus Krisztus életével foglalkozó kérdések követik.</em></p>
<p style="text-align: center;">26. KÉRDÉS</p>
<p style="text-align: center;">[Krisztus mint Isten és az emberek közti közvetítő]</p>
<p style="text-align: left;">A következőkben arról lesz szó, hogy Krisztus Isten és az emberek közti közvetítő. Ezzel kapcsolatban két problémával foglalkozunk:</p>
<ol>
<li style="text-align: left;"><a href="https://www.matthaios.hu/feed/?paged=2#szakasz1">Csak Krisztust illeti-e meg az, hogy közvetítő Isten és az emberek között?</a></li>
<li style="text-align: left;"><a href="https://www.matthaios.hu/feed/?paged=2#szakasz2">Megilleti-e őt ez emberi természete szerint?<span id="more-4502"></span></a></li>
</ol>
<p><a name="szakasz1"></a><strong>1. SZAKASZ  </strong>[Csak Krisztust illeti-e meg az, hogy közvetítő Isten és az emberek között?]</p>
<p>Az első problémát így közelítjük meg:</p>
<p style="text-align: justify;">1.  Úgy látszik, hogy nemcsak Krisztust illeti meg az, hogy ő Isten és az emberek közti közvetítő. A pap és a próféta ugyanis Isten és emberek közti közvetítő a Második Törvénykönyv 5. fejezete szerint  (MTörv 5, 5): <em>én voltam abban az időben a közbenjáró, s a közvetítő az Úr között és közöttetek</em>. De a papság és a prófétaság nemcsak Krisztust illeti meg, ezért az sem, hogy ő az egyedüli közvetítő Isten és az emberek között.</p>
<p style="text-align: justify;">2.  Ezenkívül, ami megilleti a jó és a rossz angyalokat, nem mondható, hogy egyedül Krisztust illeti meg. De a jó angyalokat megilleti az, hogy közvetítők Isten és az emberek között, amint Aeropagita Dénes mondja az isteni nevekről szóló művének 4. fejezetében. De ez még a rossz angyalokat, azaz a démonokat is megilleti, ugyanis ezekben van valami Istennel közös, tudniillik a halhatatlanság és van valami az emberekkel közös, tudniillik az, hogy a lelkükben  képesek a szenvedésre, következésképpen a nyomorúságra, amint ez nyilvánvaló Ágoston Isten városáról szóló művének 9. könyve (De Civ. Dei, ix, 13, 15) alapján. Tehát nemcsak Krisztust illeti meg az, hogy Isten és az emberek között közvetítő.</p>
<p style="text-align: justify;">3.  Ezenkívül a közvetítő feladatához tartozik, hogy közbenjárjon az egyik félnél a másikért, azok között, akik között közvetít. De a rómaiaknak írt levél 8. fejezete (Rom 8, 26) azt mondja, hogy <em>maga a Lélek jár közben értünk szavakba nem foglalható sóhajtásokkal</em>. Tehát a Szentlélek közvetítő Isten és az emberek között. Tehát nem nemcsak Krisztus illeti meg az, hogy közvetítő Isten és az emberek között.</p>
<p style="text-align: justify;"><strong>Ezzel szemben áll </strong>az, amit a Timóteushoz írt első levél 2. fejezete (1Tim 2, 3) mond: <em>egy a közvetítő Isten és az emberek között: az ember Jézus Krisztus.</em></p>
<p style="text-align: justify;"><strong>Válaszul </strong> azt kell mondanunk, hogy a közvetítő feladata szoros értelemben véve az, hogy összekösse azokat, akik között ő a közvetítő, ugyanis a két oldalon lévők a középen állóban egyesülnek. Az emberek Istennel való egyesítése tökéletesen módon illeti meg Krisztust, aki által az emberek kiengesztelődtek Istennel, amint a korintusiaknak írt második levél 5. fejezete (2Kor 5, 19) mondja: <em>Isten Krisztusban megbékéltette magával a világot</em>. Ezért egyedül Krisztus  a tökéletes közvetítő Isten és az emberek között, amennyiben halála által kibékítette az emberi nemet Istennel. Ezért, amikor az Apostol azt mondja, hogy <em>az Isten és ember közti közvetítő az ember Krisztus Jézus</em>, hozzáteszi, <em>aki önmagát adta mindenki megváltására.</em></p>
<p style="text-align: justify;">Semmi sem tiltja azonban azt, hogy másokat másodlagos értelemben közvetítőnek mondjunk, aszerint, hogy az emberek Istennel való egységében előkészítőként vagy kiszolgálóként közreműködnek.<em> </em></p>
<p style="text-align: justify;">Az 1. ellenvetésre azt kell mondanunk, hogy az Ószövetség prófétáit és papjait előkészítőként és szolgaként nevezhetjük Isten és az emberek közti közvetítőnek, amennyiben előre jelezték az Isten és az emberek közti igazi és tökéletes közvetítőt, illetve előképként utaltak erre. Az Újszövetség papjait ugyancsak nevezhetjük Isten és az emberek közti közvetítőnek, amennyiben az igazi közvetítő szolgái, helyetteseként kiszolgáltatva az embereknek az üdvösséges szentségeket.</p>
<p style="text-align: justify;">A 2. ellenvetésre azt kell mondanunk, hogy a jó angyalok, amint ezt Ágoston mondja az Isten városáról szóló műve 9. könyvében, helyes értelemben véve nem nevezhetők Isten és az emberek közti közvetítőnek. <em>Minthogy ők mind a boldogsággal, mind a halhatatlansággal Istennel együtt, de nem a nyomorult és halandó emberekkel közösen rendelkeznek, nem inkább Istenhez kötve távolabb vannak az emberektől, mintsem köztük valamilyen középső állapotot foglalnának el?</em> Aeropagita Dénes ugyan középen állóknak mondja őket, mert a természet fokozatossága szerint Isten alatt és az emberek fölött vannak. A közvetítő feladatát nem elsődlegesen és tökéletesen, hanem előkészítőként és szolgaként töltik be. Ezért mondja Máté evangéliumának 4. fejezete (Mt 4, 11), hogy angyalok járultak hozzá és szolgáltak neki, tudniillik Krisztusnak. A démonok esetében pedig Istennel közös a halhatatlanság, az emberekkel közös a nyomorúság. <em>A halhatatlan és nyomorult démon pedig úgy áll a középen, hogy nem engedi a boldog halhatatlanságba való átmenetet</em>, hanem a halhatatlan nyomorúságba visz. Ezért olyan <em>rossz középen álló ő, aki elválasztja a barátokat</em>.</p>
<p style="text-align: justify;">Krisztusban azonban Istennel közös a boldogság, az emberekkel közös a halandóság. Ezért <em>ő úgy áll középen, hogy a halandóság elmúltával a halottakat halhatatlanná tette, amint ezt föltámadásával bemutatta; a nyomorultakat pedig boldoggá tette, így soha nem hagyott el bennünket</em>. Ezért ő a jó közvetítő, aki kibékíti az ellenségeket.</p>
<p style="text-align: justify;">A 3. ellenvetésre azt kell mondanunk, hogy a Szentlélek mint Istennel mindenben egyenlő, nem mondható középen állónak vagy közvetítőnek Isten és az emberek között, hanem ez csak egyedül Krisztusról mondható, aki jóllehet istensége szerint egyenlő az Atyával, embersége szerint azonban kisebb az Atyánál, amint mondtuk. Ezért mondja a Glossza a galatáknak írt levél 3. fejezetével kapcsolatban (Gal 3, 20), hogy <em>Krisztus a közvetítő, nem pedig az Atya vagy a Szentlélek</em>. A Szentlelket azért mondjuk értünk közbenjárónak, mert ő bennünket közbenjáróvá tesz.</p>
<p style="text-align: justify;"><a name="szakasz2"></a><strong>2. SZAKASZ </strong> [Krisztust megilleti-e emberi természete szerint az, hogy ő közvetítő Isten és az emberek között?]</p>
<p>A második problémát így közelítjük meg:</p>
<p style="text-align: justify;">1.  Úgy látszik, hogy emberi természete szerint Krisztus nem közvetítő Isten és az emberek között. Azt mondja ugyanis Ágoston Felicianusz ellen írt könyvében (Contra Felic. x), hogy e<em>gy Krisztus személye, nehogy ne legyen egy Krisztus, nehogy ne legyen egy szubsztancia, nehogy közvetítői szerepének eltávolításával vagy csak az Isten vagy csak az ember fiának mondják</em>. De Krisztus nem Isten és az ember fia aszerint, hogy ő ember, hanem csak aszerint, hogy ő egyszerre Isten és ember. Tehát azt sem lehet mondani, hogy ő, csak mint ember közvetítő Isten és az emberek között.</p>
<p style="text-align: justify;">2.  Ezenkívül, amint Krisztus, amennyiben Isten, megegyezik az Atyával és a Szentlélekkel, úgy, amennyiben ember, megegyezik az emberekkel. De mert istenként, megegyezik az Atyával és a Szentlélekkel, amennyiben Isten, nem mondható közvetítőnek. Ugyanis a Timoteushoz írt első levél 2. fejezetének szavairól (1Tim 2, 5: <em>közvetítő Isten és az emberek között</em>) azt mondja a Glossza, hogy <em>amennyiben ő az Ige, nem áll középen, mert egyenlő Istennel és Isten Istennél és egyben az egyetlen Isten</em>. Amiatt sem mondható azonban közvetítőnek, amennyiben ember, az emberekkel való megegyezőség miatt.</p>
<p style="text-align: justify;">3.  Ezenkívül, Krisztust annyiban mondjuk közvetítőnek, amennyiben kiengesztelt bennünket Istennel, elvéve a bűnöket, amelyek elválasztottak Istentől. De a bűnök elvétele Krisztust nem mint embert, hanem mint Istent illeti meg. Tehát Krisztus, amennyiben ember, nem közvetítő, hanem csak amennyiben Isten.</p>
<p style="text-align: justify;"><strong>Ezzel szemben áll</strong>, amit Ágoston mond az Isten városáról szóló művének 9. könyvében (De Civ. Dei ix, 15): <em>nem azért közvetítő Krisztus, mert ő az Ige. A teljes mértékben halhatatlan és boldog Ige messze van a halandó nyomorúságoktól. De ő a közvetítő, amennyiben ő ember.</em></p>
<p style="text-align: justify;"><strong>Válaszul</strong> azt kell mondanunk, hogy a közvetítőben két dolgot kell figyelembe vennünk: először a középen állás szempontját, másodszor pedig az összekötés feladatát. A középen állás szempontja az, hogy a közvetítő különbözik a két szélen állótól, azonban ő azáltal köt össze, hogy azokat a dolgokat, amelyek az egyikhez tartoznak, elviszi a másikhoz. Ezek egyike sem illeti meg azonban Krisztust, amennyiben ő Isten, hanem csak annyiban, amennyiben ő ember. Ugyanis, amennyiben ő Isten, természetében és az uralkodás hatalmában nem különbözik az Atyától és a Szentlélektől, továbbá sem az Atya, sem a Szentlélek nem rendelkezik olyannal, amivel ne rendelkezne a Fiú, hogy így létezne valami olyan, ami az Atyáé és a Szentléleké, mint másoké és így ez elvihető lenne a többiekhez. De mindkét dolog megilleti Krisztust, amennyiben ő ember. Emberként ugyanis különbözik az Istentől természetében, az emberektől pedig a kegyelem és a dicsőség méltóságában. Amennyiben Krisztus ember, megilleti őt, hogy az embereket összekösse Istennel, átnyújtva nekik a parancsokat és az ajándékokat, továbbá elégtételt adva és közbenjárva értük. Ezért ő a legteljesebb értelemben véve közvetítő embersége szerint.</p>
<p style="text-align: justify;">Az 1. ellenvetésre azt kell mondanunk, hogy ha tagadnánk Krisztus isteni természetét, következésképpen tagadni kellene a kegyelmeknek azt az egyedülálló teljességét, amely azért illeti meg őt, mert ő az Atya Egyszülötte, amint ezt olvashatjuk János evangéliumának 1. fejezetében (Jn 1, 14). Ebből a teljességből adódik, hogy ő minden ember fölött áll és minden embernél közelebb kerül az Istenhez.</p>
<p style="text-align: justify;">A 2. ellenvetésre azt kell mondanunk, hogy Krisztus mint Isten mindenben egyenlő az Atyával. De emberi természetében is felülmúlja a többi embert. Ezért mint ember és nem mint Isten lehet közvetítő.</p>
<p style="text-align: justify;">A 3. ellenvetésre azt kell mondanunk, hogy jóllehet hatalom szerint Krisztust mint Istent illeti meg az, hogy elvegye a bűnöket, de mint embert illeti meg az, hogy elégtételt adjon az emberi nem bűneiért. És eszerint mondjuk őt Isten és az emberek közti közvetítőnek.</p></div>
    </div>
    
    <div class="article">
        <div class="title">A transzcendentális tapasztalat kritikája</div>
        <div class="categories">filozófia</div>
        <div class="summary">A blogon már többször esett szó egyes katolikus filozófusok transzcendentális filozófiáiról, amelyeket kezdetben transzcendentális tomizmusnak neveztek. (A legutolsó ilyen bejegyzés itt található.) Most ismét erről a témáról lesz szó, mégpedig a transzcendentális reflexióról, a transzcendentális tapasztalatról, ami a filozófiai megismerést &#8230; <a href="https://www.matthaios.hu/a-transzcendentalis-tapasztalat-kritikaja/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A blogon már többször esett szó egyes katolikus filozófusok transzcendentális filozófiáiról, amelyeket kezdetben transzcendentális tomizmusnak neveztek. (A legutolsó ilyen bejegyzés <a href="https://www.matthaios.hu/egyseg-es-sokasag-a-tomista-es-transzcendentalis-metafizikaban-2/">itt</a> található.) Most ismét erről a témáról lesz szó, mégpedig a transzcendentális reflexióról, a transzcendentális tapasztalatról, ami a filozófiai megismerést illetően a transzcendentális filozófiák fő megismerési módszere. A „transzcendentális” szót Kant új értelemben kezdte használni, ez a megismerésnek egy olyan irányát jelöli ki, amely nem a tárgyak megismerésére, hanem a tárgyak megismerésének a megismerésére vonatkozik. A Kant megismeréssel kapcsolatos álláspontjait sok tekintetben elfogadó, de ezekkel mégis elégedetlen katolikus filozófusok a szónak egy további átértelmezését adták. Ők Kant metafizikát, és általában a dolgok valóságos megismerését kétségbevonó kritikáját elfogadták, ezért a valóságos megismerésnek és ezen belül a metafizikai megismerésnek egy olyan új alapját jelölték ki, amelyre nem vonatkozik Kant kritikája. Eszerint a valósággal való igazi találkozás, ennek igazi megismerése nem az érzékszervi adatokból kiinduló, fogalmi, tárgyi (néha kategorikusnak nevezett) megismerésben van, hanem inkább az ezen megismerés hátterében zajló nem fogalmi, nem kategorikus, lényegében nem tárgyi megismerésben. A fogalmi megismerés objektív voltáról is végső soron csak ez a háttérben zajló, transzcendentális reflexió kezeskedhet. A transzcendentális reflexió, a transzcendentális tapasztalat az a közvetítő nélküli, közvetlen megismerés, amely az úgynevezett „transzcendentális énre” vonatkozik. A transzcendentális én az empirikus énnel van szembeállítva. Az empirikus énre jellemző, hogy ebben az én bizonyos értelemben véve a külső tárgyakhoz hasonlóan tárgya a megismerésnek.Weissmahr Béla SJ így ír filozófiai istentanában <a class="footnote" href="https://www.matthaios.hu/feed/?paged=2#note-4510-1" id="return-note-4510-1" title="Weissmahr Béla SJ: Filozófiai istentan, Mérleg – Távlatok, 1996, 30.)."><sup>1</sup></a>:</p>
<blockquote><p><span style="font-size: medium;">Ez az a pont, ahol, mivel itt megvalósul a lét jelenléte önmaga számára, a tudott azonos a tudattal és a valóság a megismeréssel&#8230;A transzcendentális tapasztalatban számunkra adott „valóság mint olyan”, mely egyben a valóság megismerésének végső normája is, ezek szerint nem más, mint „a tiszta vagy transzcendentális én” maga.</span></p></blockquote>
<p style="text-align: justify;">A szerző ehhez még hozzáteszi, hogy a transzcendentális tapasztalatban, a transzcendentális énben megragadjuk valamilyen értelemben a „feltétlent” is, azaz Istent. Ezzel kapcsolatban megemlítjük, hogy a Tanítóhivatal többször foglalkozott az <a href="http://lexikon.katolikus.hu/O/ontologizmus.html">ontologizmus</a> tévedésével, amely Isten ebben a világban való közvetlen megismerését állította. A transzcendentális filozófiák kidolgozói szerint az ő esetükben nincs szó ontologizmusról, mert ők csak háttéri, nem pedig tárgyszerű megismerésről beszélnek.<span id="more-4510"></span></p>
<p style="text-align: justify;">Ha megkérdezzük, hogy mi az, ami a transzcendentális tapasztalatban megjelenik tárgyi, kategorikusnak nevezett megismerésünkhöz képest, azt kell mondanunk, hogy ez a különleges, rejtélyesnek is mondható megismerés énünk, magunk háttérben megvalósuló, közvetlen, nem tárgyi megismerése. Ez a megismerés olyan ismeretforrásnak tűnik, amely fogalmi, tárgyi megismerésünknek végső „normája”. Fölmerül a kérdés, miért van a transzcendentális tapasztalatnak ez a kiemelkedő szerepe és mennyiben van ez a szerep megalapozva. A következőkben ezzel foglalkozunk. Szent Tamás saját magunk megismerésével kapcsolatban (ST I q. 87) többször is hivatkozik az ember helyzetére a szellemi létezők hierarchiájára. A <a href="https://www.matthaios.hu/isten-egyszerusege/">teljesen egyszerű Istenben</a> a megismerés aktusa, az ismeret tárgya és az ismeret azonos saját magával, az isteni lényeggel. Így Isten ismerete csak önismeret, még a rajta kívül lévő teremtést is saját magában, a benne lévő teremtő eszmében ismeri meg. Az angyalban már a megismerés aktusa nem azonos azzal, amit megismer, mert ez így csak Istenre jellemző, de mégis természetes megismerésének elsődleges tárgya önmaga. Az angyalra ugyanis annyira jellemző a megvalósultság, a tökéletesség, hogy az ő lényege közvetlenül megismerésének a tárgya lehet. A rajta kívül lévő dolgokat azonban már ő sem lényegén keresztül, hanem Isten teremtői eszméiben való véges részesedése alapján ismeri meg, amely részesedés ismeretként teremtésénél fogva benne van. A megismeréssel kapcsolatban Szent Tamás elve, hogy közvetlenül csak az ismerhető meg, ami megvalósultság, aktus. A potencia, a képesség és ennek a forrása, a lényeg csak ezek aktusán keresztül ismerhető meg. Az angyali lényeg anyag nélküli létezésénél fogva olyan megvalósultságban van, olyan aktus, amely közvetlenül megismerhető. (Meg kell azonban jegyeznünk, hogy ennek ellenére, az angyal sem tiszta megvalósultság, tiszta aktus, mert lényege létezéséhez képest csak potencialitás, amelynek aktusa tényleges létezése.)</p>
<p style="text-align: justify;">A szellemi létezés legalacsonyabb fokán álló ember szellemi lelke az anyag lényegadó formája. Ez a létezés szellemi képességeinket illetően csak képességet, potencialitást jelent, így maguk ezek a képességek, az ezeket hordozó lényeg közvetlenül nem lehet az emberi megismerés tárgya. Míg az angyali megismerés létének első pillanatától kezdve aktualitásban, megvalósultságban van, az emberi megismerés csak képesség, amely azáltal kerül csak megvalósultságba, hogy az ember az érzékszervi adatokból kiindulva tesz szert szellemi ismeretekre. Amikor azonban az ember megismer valamit, azt is megismeri, hogy ő megismeri ezt a valamit, azaz megismeri saját megismerőképességének megvalósulását, aktusát. Ez a másodlagosnak tekinthető megismerés emlékeztet a transzcendentális tapasztalat háttériségére, mert ez az érzékszervi adatokból kiinduló szellemi megismerés (amelyet a transzcendentális filozófiák kategorikus megismerésnek neveznek néha) elsődlegessége mellett, mintegy ennek a „hátterében” történik. Szent Tamás szerint ez a megismerés egyrészt a megismerés aktusának, a szellemi én  ebben való jelenlétének a megismerése. Másrészt pedig ezen megvalósultságokból, aktusokból jutunk el a mögöttük lévő képességek és az ezek mögött lévő lényeg megismerésére. Ez a második fajta megismerés nem egyszerű dolog, ebben tévedések is lehetnek, amint ezt tanúsítják az emberi lélekről kialakult eltérő vélemények, álláspontok (ST I q. 87 a. 1). Szent Tamás (és Szent Ágoston) az előzőekben röviden ismertetett álláspontjáról tesz tanúságot tulajdonképpen a transzcendentális filozófia módszere is, amely szerint a tárgyi, fogalmi ismeretek szerint megragadhatatlan „transzcendentális énről” mégis valamilyen értelemben a tárgyi ismeretek módján beszélnek, erről könyvet írnak. Ezt a módszert néha transzcendentális dedukciónak nevezik. A háttér ismeretek ilyen módon történő előtérbe helyezésében már van valamilyen következetlenség, képletesen szólva ezt a transzcendentális és az empirikus én közti „ingázásnak” is nevezhetnénk. Nem véletlen, hogy az ellentmondás elvét a transzcendentális filozófiák a szó szoros értelmében csak a fogalmi, kategoriális megismerés elvének mondják.</p>
<p style="text-align: justify;">Az emberi lényegnek, képességeinek a megvalósulatlansága, potencialitása abban is megmutatkozik, hogy az emberi megismerés kezdetben megvalósultság nélkül van (ellentétben az angyallal), „tabula rasa”. Ez a megvalósultság nélküliség azonban nem jelenti azt, hogy az emberben nem találhatóak meg a valamilyen megvalósulás irányába ható, velünk született készségek, <em>habitus-ok</em>. A készség nem szoros értelemben vett megvalósultság, hanem erre irányuló, állandó jellegű elrendezés, felkészültség. Két ilyen értelmi készségről beszélhetünk. Az egyik ilyen készség értelmünk elméleti megismerésére irányul, ez a készség minden megismerésünkben aktívvá válik, működik, arra irányulva, hogy megismerésünk a valóság megismerése legyen. Ezt a készséget nevezik az első, egyetemes alapelvek készségének (habitus primorum principium). A másik készség az erkölcsi életre irányul, itt az erkölcsi élet alapelveiről van szó (synderesis).</p>
<p style="text-align: justify;">Értelmi ismeretünk ítéletekben (nyelvileg megfogalmazva kijelentésekben) fejeződik ki. Ítéleteink azonban lehetnek tévesek, azaz a valóságnak nem megfelelőek is. A transzcendentális filozófiák szerint ítéleteink igazságának végső normája a transzcendentális én, amelyben a valóságot háttérileg ugyan, de mégis közvetlenül megtapasztaljuk. A tomista filozófia szerint az igaz ítéletek alkotásában az első elvek vagy alapelvek készsége segít bennünket. Ez a velünk született készség hasonlítható ahhoz a számítógépes szoftverhez, amelyet valamely adatfeldolgozási feladat megvalósítására készítettek. Ez a szoftver nem maga a feldolgozandó adat, nem maga a feldolgozás vagy ennek eredménye, de olyan „készség” a számítógépen, amely az adat feldolgozásakor működésbe lép és gondoskodik arról, hogy az adat helyesen legyen feldolgozva. Amint említettük, közvetlen ismeretek csak a megvalósultságokról, aktusokról lehetnek. A készség nem teljes megvalósultság, így erről is csak a készség működése által lehet ismeretünk. Az első elvek készségét átvitt értelemben értelmünk olyan alapvető ösztönének nevezhetnénk, amely minden megismerésünkben működik. Az első alapelvek tulajdonképpen azok, amelyeknek alkalmazását jelenti a készség működése. Ezek közül az első és a legfontosabb az ellentmondás elve <a class="footnote" href="https://www.matthaios.hu/feed/?paged=2#note-4510-2" id="return-note-4510-2" title="Az alapelvek egy fölsorolása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 14-26. o."><sup>2</sup></a>. Minthogy az alapelvek ezeken kívüli ismeretekből nem levezethető ismeretek, ezek belátása, igaznak tartása közvetlenül, mondhatjuk, hogy valamilyen intuíció által történik. Az emberi értelem gyengesége miatt ezek tagadása, leszűkítése is előfordulhat (amint erre az ellentmondás elvével kapcsolatban már előző bejegyzésekben többször is utaltunk). Ezeknek az elveknek a közvetlen levezetése tehát lehetetlen, de ezekkel kapcsolatban mégis létezik az érvelésnek egy sajátos módszere. Ezt az érvelési módot retorzív érvelésnek nevezzük <a class="footnote" href="https://www.matthaios.hu/feed/?paged=2#note-4510-3" id="return-note-4510-3" title="Tudós-Takács János hivatkozott könyve is kiterjedten alkalmazza ezt az érvelést, jólehet nem nevezi ezt retorzív érvelésnek."><sup>3</sup></a>. A retorzív érvelés egy <a href="https://www.matthaios.hu/mire-jo-es-mire-nem-jo-a-retorziv-erveles/">régebbi bejegyzés</a> témája volt. A retorzív érvelés lényege annak kimutatása, hogy aki tagadja az érveléssel megvédendő állítást, ezzel a tagadással tulajdonképpen elfogadja az általa tagadott állítást. Weissmahr Béla többször nevezi filozófiája központi érvelési módjának a retorzív érvelést. Ez is utal arra, hogy a transzcendentális énre vonatkozó háttéri megismerésben valójában az első elvek készségének megismeréséről (is) lehet szó. Ezekre az elvekre ugyanis a közvetlen belátás, intuíció miatt jellemző a feltétlen igaznak tartás. Más ítéletek igazkénti elfogadásában viszont már ezeknek az elveknek van szerepük. Bizonyos háttériségről itt is lehet beszélni, mert ez a készség is minden megismerésünkben működik, jóllehet ezek a legtöbb esetben nem közvetlen megismerésünk tárgyai.</p>
<p style="text-align: justify;">Mint említettük, a megismerés közvetlen tárgya a megvalósultság, aktualitás, nem pedig a képesség vagy készség. A megvalósultságból azonban el lehet jutni a képesség ismeretéhez. Így mind a két szellemi képességünkről, az értelemről és az akaratról is tudjuk, hogy ezek lehetőség szerint (potenciálisan) végtelenek, abban az értelemben, hogy itt a földi életeben nincs olyan tárgy, amely úgy aktualizálná ezeket, hogy már ezek nem képesek további aktualizálódásra. Ez azt jelenti, hogy soha nem vagyunk megelégedve az elért ismerettel, soha nem teljesülnek vágyaink úgy, hogy már tovább ne vágyakoznánk. Az embernek ez a potenciális végtelenre állítottsága kétségtelenül igaz képességeinkre. Ebből kiindulva úgy lehet eljutni Istenhez, Isten létezéséhez, hogy meggondoljuk azt, hogy képességeinknek ez a beállítódása hiábavaló lenne, bizonyos értelemben még azt is mondhatjuk, hogy értelmetlen lenne, ha nem lenne ezeknek a képességeknek olyan méltó tárgya, amelyben ezek elérik végső tökéletességüket. Ilyen tárgy pedig csak Isten lehet. Ez azonban nem jelenti azt, hogy a ténylegesen végtelen Istent, a határok nélkülit, a feltétlent a jelen életben valamilyen közvetlen (jóllehet csak a háttéri) ismeretben megragadhatnánk. Azaz potenciálisan végtelen képességeink nem nyernek itt a földön olyan aktualitást, amely a tényleges végtelen megismerését, befogadását jelentené. A transzcendentális ént sem lehet ilyen (jóllehet csak háttéri) aktualitásnak tekinteni.</p>
<p style="text-align: justify;">A transzcendentális reflexió, tapasztalat a tomista filozófia szerint nem lehet más, mint olyan minden megismerésünket kísérő mgismerés, amelyben megismerjük az éppen most  megismerő szellemi énünket. Az én jelenlétére, aktusaira való, hosszabb ideig tartó reflexió alapján pedig megismerjük az énben lévő készségeket, képességeket, sőt szellemi énünk lényegét, természetét is. Énünknek ez a megismerése különleges megismerés összehasonlítva más megismerésekkel. Először azért, mert ez nem elsődleges megismerésként indul, hanem valamilyen más megismerés hátterében történik. Másodszor azért, mert itt megismerésünk nem tölünk különböző tárgyra irányul, itt tehát jelen van valamilyen közvetlenség, a megismerő és a megismert egysége. A harmadik kükönlegesség abban áll, hogy az én lényegének, természetének megismerése magának a szellemi énnek a jelenlétében történik. Ez a megismerés pedig tulajdonképpen elhatárolás, a szellemi én nem szellemi dolgoktól való különbségének megállapítása (ST I q. 87 a. 1).</p>
<p style="text-align: justify;">Tehát van háttérben történő megismerés, ez a megismerés kiterjed a megismerés igazságáért kezeskedő első elvek megismerésére, ebben a megismerésben szellemi énünket ennek aktusában ragadjuk meg. Erre a megismerésre jellemző valamilyen közvetlenség, intuíció. Ez a háttérben történő megismerés azonban kiindulópontja annak, a már nemcsak háttérben történő megismerésnek, amelynek célja szellemi énünk természetének a megismerése. Ez a megismerés azonban nem terjed ki az énünktől különböző valóságra, még kevésbé Istenre. Ez a transzcendentális tapasztalatban történő kiterjesztés tehát nélkülözi az alapot.</p>
<div class="footnotes"><h2 class="notes">Jegyzetek:</h2><ol><li id="note-4510-1">Weissmahr Béla SJ: Filozófiai istentan, Mérleg – Távlatok, 1996, 30.). <a href="https://www.matthaios.hu/feed/?paged=2#return-note-4510-1">&#8617;</a></li><li id="note-4510-2">Az alapelvek egy fölsorolása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 14-26. o. <a href="https://www.matthaios.hu/feed/?paged=2#return-note-4510-2">&#8617;</a></li><li id="note-4510-3">Tudós-Takács János hivatkozott könyve is kiterjedten alkalmazza ezt az érvelést, jólehet nem nevezi ezt retorzív érvelésnek. <a href="https://www.matthaios.hu/feed/?paged=2#return-note-4510-3">&#8617;</a></li></ol></div></div>
    </div>
    
    <div class="article">
        <div class="title">Athanasius Schneider püspök a 2. Vatikán Zsinat értelmezéséről és az Egyház válságáról</div>
        <div class="categories">jegyzet</div>
        <div class="summary">A Rorate Coeli blog tette közzé Athanasius Schneider, astana-i (Kazahsztán) segédpüspök írását a 2. Vatikáni Zsinat értelmezéséről és az Egyház mai válságáról. A blog nem csak felhatalmazza olvasóit az írás teljes terjedelemben való közlésére, hanem erre kifejezetten bátorítja őket. Az &#8230; <a href="https://www.matthaios.hu/athanasius-schneider-puspok-a-2-vatikan-zsinat-ertelmezeserol-es-az-egyhaz-valsagarol/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A <a href="https://rorate-caeli.blogspot.com">Rorate Coeli</a> blog tette közzé Athanasius Schneider, astana-i (Kazahsztán) segédpüspök <a href="https://rorate-caeli.blogspot.com/2017/07/guest-op-ed-bishop-schneider.html">írását</a> a 2. Vatikáni Zsinat értelmezéséről és az Egyház mai válságáról. A blog nem csak felhatalmazza olvasóit az írás teljes terjedelemben való közlésére, hanem erre kifejezetten bátorítja őket. Az alábbiakban az érdekes írás fordítását közöljük.</em></p>
<p style="text-align: center;"><strong>A 2. Vatikáni zsinat értelmezése és ennek kapcsolata az Egyház mai válságával</strong></p>
<p style="text-align: justify;">Az Egyház mai, előzmények nélküli válságos helyzete összehasonlítható azzal a 4. századi egyetemes válsággal, amikor az arianizmus megfertőzte a püspökségek túlnyomó részét és az arianizmus az Egyház életében uralkodó helyzetbe került. A jelenlegi helyzettel egyrészt a realitások talaján állva kell foglalkoznunk, másrészt ezt természetfölötti lelkülettel kell tennünk – anyánk, az Egyház iránti mély szeretetből, aki a félelmetes és mindenre kiterjedő tanbeli, liturgikus és lelkipásztori bomlás miatt Krisztus szenvedését szenvedi el.</p>
<p style="text-align: justify;">Meg kell újítani hitünket abban, hogy az Egyház Krisztus biztonságot jelentő kezeiben van, és hogy Ő mindig közbelép azokban a pillanatokban, amikor az Egyház hajója felborulni látszik. Napjainkban nyilvánvalóan ez a helyzet.</p>
<p style="text-align: justify;">A 2.Vatikáni Zsinattal kapcsolatban el kell kerülnünk két szélsőséges álláspontot: a zsinat teljes elutasítását (amint ezt a „szedevakantisták” és a Szent Piusz Társaság, SSPX egyes részei teszik) és mindannak a tévedhetetlennek tartását, amit a zsinat mond.</p>
<p style="text-align: justify;">A 2. Vatikáni Zsinat törvényesen összehívott zsinat volt a pápák elnökletével, nekünk tisztelettel kell lennünk ezen zsinat iránt. Ez azonban nem jelenti, hogy el vagyunk tiltva attól, hogy egyes dolgokkal kapcsolatban jól megalapozott kételyeinket és tisztelettel kifejezett tökéletesítési javaslatainkat elmondhatnánk az Egyház teljes hagyományára és a Tanítóhivatal változatlan tanítására támaszkodva.<span id="more-4537"></span></p>
<p style="text-align: justify;">A Tanítóhivatal évszázadokon átívelő hagyományos és változatlan tanbeli kijelentéseinek elsőbbségük van, és ezek a kijelentések a későbbi tanítóhivatali kijelentések pontosságát illetően ellenőrző kritériumok. A Tanítóhivatal új kijelentéseinek elvileg pontosabb és világosabb kijelentéseknek kell lenniük, de semmiképpen sem megengedett, hogy ezek kétértelmű és nyilvánvalóan az előző tanítóhivatallal szembenálló kijelentések legyenek. A 2. Vatikáni Zsinat kétértelmű kijelentéseit a teljes hagyomány és az Egyház állandó Tanítóhivatala kijelentéseinek megfelelően kell olvasni és értelmezni.</p>
<p style="text-align: justify;">Kétség esetén az állandó Tanítóhivatal kijelentései (az előző zsinatok és a pápák dokumentumai, amelyek tartalma igazolja, hogy ezek ugyanabban az értelemben a századokon keresztül biztos és ismételt hagyományt tartalmazzák) elsőbbséget élveznek a 2. Vatikáni Zsinatnak azokkal az objektíve kétértelmű és új kijelentéseivel szemben, amelyeket nehéz összhangba hozni az állandó és ezt megelőző Tanítóhivatal bizonyos kijelentéseivel (ilyenek például: az államok kötelessége, hogy nyilvánosan tiszteljék Krisztust, minden emberi társaság Királyát; a püspöki kollegialitás igazi jelentése a péteri primátussal és az Egyház egyetemes kormányzásával kapcsolatban; az összes nem-katolikus vallás káros volta és veszélyessége az üdvösségre).</p>
<p style="text-align: justify;">A 2. Vatikáni Zsinatot úgy kell látnunk és fogadnunk, amilyen ez és amilyen ez valójában volt: mint egy elsődlegesen lelkipásztori zsinatot. Ennek a zsinatnak nem volt szándéka új tanításokat adni vagy ilyeneket definitív formában előterjeszteni. A zsinat kijelentéseiben főleg az Egyház hagyományos és állandó tanítását erősítette meg.</p>
<p style="text-align: justify;">A 2. Vatikáni Zsinat néhány új kijelentésének (például kollegialitás, vallásszabadság, az ökumenikus és vallás-közi párbeszéd, a világhoz való viszony) nincs definitív jellege, és minthogy szemmelláthatóan valójában nincsenek összhangban a Tanítóhivatal hagyományos és állandó kijelentéseivel, ezeket ki kell egészíteni pontosabb magyarázatokkal és doktrinális jelleget tükröző mellékletekkel. A „folytonosság hermeneutikája” elvének vakon való alkalmazása ugyancsak nem segít, minthogy ezáltal erőltetett értelmezések születtek, amelyek nem meggyőzőek és amelyek nem segítenek a katolikus hit változatlan igazságainak  világosabb megértésében, ezeknek konkrét alkalmazásában.</p>
<p style="text-align: justify;">Voltak már esetek a történelemben, amikor bizonyos egyetemes zsinatok nem definitív kijelentéseit később – hála a higgadt teológiai vitáknak – finomították és csöndben kijavították (például Firenzei Zsinat kijelentéseit az egyházi rendet illetően, amelyek szerint a szentség anyaga az eszközök átadása, miközben a biztosabb és folytonos hagyomány szerint elegendő a püspök kézrátétele, amint ezt végül XII. Piusz pápa megerősítette 1947-ben). Ha a Firenzei Zsinat után a teológusok vakon alkalmazták volna a „folytonosság hermeneutikájának” az elvét a zsinat ezen konkrét kijelentésére (amely objektíve téves), védelmezve azt a tételt, hogy az eszközök átadása, mint az egyházi rend szentségének anyaga összhangban van az állandó Tanítóhivatallal, valószínűleg nem alakult volna ki a teológusok között az az egyetértés az igazsággal kapcsolatban, amely szerint az egyházi rend szentségének az igazi anyaga csak a püspök kézrátétele.</p>
<p style="text-align: justify;">A 2. Vatikáni Zsinat kétértelmű és téves értelmezéseket okozó kijelentéseivel kapcsolatban az Egyházban ki kell alakulnia a tanítással kapcsolatos viták nyugodt légkörének. Az ilyen tanítással kapcsolatos vitákban nincs semmi botrányos, hanem ellenkezőleg, ezek hozzájárulnak az Egyház változatlan hitletéteményének biztosabb és sértetlenebb megtartásához és kifejtéséhez.</p>
<p style="text-align: justify;">Nem szabad úgy a középpontba állítani egy bizonyos zsinatot, hogy ezt abszolútizálják és egyenlővé tegyék Isten szóban (Szenthagyomány) és írásban (Szentírás) átadott igéjével. Maga a 2. Vatikáni Zsinat helyesen mondja (vö. <em>Dei Verbum</em>, 10), hogy a Tanítóhivatal (a pápa, a zsinatok, a rendes és általános tanítóhivatala) nincs Isten igéje felett, hanem ez alatt van, ennek van alávetve és csak ennek szolgája (Isten szóban átadott igéje = Szenthagyomány, Isten írásban átadott igéje = Szentírás).</p>
<p style="text-align: justify;">Objektíven nézve a Tanítóhivatal (pápák és zsinatok) definitív jellegű kijelentései nagyobb értékkel és több súllyal rendelkeznek, mint a lelkipásztori jellegű kijelentések, amelyeknek természetüknél fogva tulajdonságuk, hogy változtathatóak, időlegesek, történelmi körülményektől vagy egy bizonyos időszak helyzetétől függőek. Ez a helyzet a 2. Vatikáni Zsinat kijelentéseinek nagyobbik részével.</p>
<p style="text-align: justify;">A 2. Vatikáni Zsinat eredeti és értékes hozzájárulásai: az Egyház minden tagjának egyetemes hivatása van a szentségre (<em>Lumen Gentium</em> 5); Mária Egyházban való központi szerepéről szóló tanítás (<em>Lumen Gentium</em> 8); a világi hívek fontos szerepe a katolikus hit védelmében és terjesztésében, feladatuk az evangelizálásban és az ideiglenes javak megszentelésében az Egyház örök felfogása szerint (<em>Lumen Gentium</em> 4); Isten imádásának az elsőbbsége az Egyház életében és a liturgiában (<em>Sacrosanctum Concilium</em>, 2, 5-10).</p>
<p style="text-align: justify;">Ezek – Mária szerepe, a hívek személyes életének megszentelése, a világ megszentelése az Egyház örök felfogása szerint, Isten imádásának elsőbbsége – a legfontosabb sürgető témák, amelyeknek élő témákká kellene válnia napjainkban. Ebben van a 2. Vatikáni Zsinat prófétai szerepe, amely, sajnos, nem valósult meg kielégítő módon.</p>
<p style="text-align: justify;">Ahelyett, hogy ezen négy szempontot élővé tennénk, a teológiai és adminisztratív „nomenklatúra” elmúlt ötven évben támogatott jelentős része még mindig kétértelmű tanbeli, lelkipásztori és liturgikus témákat támogat, ezzel eltorzítja a zsinat eredeti szándékát és visszaél a kevésbé világos vagy kétértelmű tanbeli kijelentésekkel, annak érdekében, hogy egy másik,  relativisztikus vagy protestáns típusú egyházat hozzanak létre.</p>
<p style="text-align: justify;">Napjainkban ennek a folyamatnak a betetőzését tapasztaljuk meg.</p>
<p style="text-align: justify;">Az Egyház jelen válságának problémája részben az, hogy a 2. Vatikáni Zsinat egyes kijelentéseit – amelyek objektíve kétértelműek vagy azt a kevés kijelentést, amelyet nehéz összeegyeztetni az Egyház állandó tanítóhivatalának hagyományával – tévedhetetlenként kezelik. Így a szükséges implicit vagy hallgatólagos kiigazítással együtt járó vita meg van akadályozva.</p>
<p style="text-align: justify;">Ezzel párhuzamosan ösztönzik azon teológiai kijelentéseket, amelyek szembenállnak az örök hagyománnyal (például az az új elmélet, amely szerint két rendes, Egyházat kormányzó hatalom van, a pápa egyedül és a teljes püspöki kollégium a pápával együtt; az állam semlegességének tanítása az igaz Isten köteles, nyilvános imádását illetően, az igaz Isten Jézus Krisztus, aki minden emberi és politikai közösség királya; annak az igazságnak a relativizálása, hogy a Katolikus Egyház az üdvösség Isten által akart és parancsolt egyetlen útja).</p>
<p style="text-align: justify;">Meg kell szabadulnunk a 2. Vatikáni Zsinat abszolutizálásának, teljesen tévedhetetlenné nyilvánításának láncaitól. Az Egyház iránti őszinte szeretetből és az Egyház változatlan hitének érdekében kérnünk kell a higgadt és tiszteletteljes vita légkörét.</p>
<p style="text-align: justify;">Ennek pozitív jelét láthatjuk abban az előszóban, amelyet XVI. Benedek pápa 2012 augusztus 2-án írt összes műveinek (<em>Opera omnia</em>) a 2. Vatikáni Zsinatra vonatkozó kötetéhez. Ebben XVI. Benedek kifejezi fenntartásait a <em>Gaudium et Spes</em> és a <em>Nostra aetate</em> dokumentumok bizonyos részeivel kapcsolatban. XVI. Benedek szavainak szándékából látható, hogy a dokumentumok bizonyos részeiben lévő hiányosságok nem javíthatóak ki a „folytonosság hermeneutikája” alapján.</p>
<p style="text-align: justify;">Az SSPX Egyház életében való,  kánonjogi és teljes, integrációja értékes hozzájárulás lehet ebben a vitában Marcel Lefebvre érsek szándéka szerint. Napjainkban az SSPX teljes kánonjogi jelenléte az Egyház életében abban is segítene, hogy kialakuljon az építő vita annak érdekében. hogy amit 2000 éve minden katolikus mindig és mindenütt hitt, tisztább és biztosabb módon legyen a hit napjainkban is, ezáltal megvalósítva a 2. Vatikáni Zsinat atyáinak igazi lelkipásztori szándékát.</p>
<p style="text-align: justify;">A hiteles lelkipásztori szándék a lelkek örök üdvösségére irányul – arra az üdvösségre, amelyet csak Isten teljes akaratának hirdetése által lehet elérni (vö. ApCsel 20, 7). A tanításban lévő kétértelműség és ennek konkrét alkalmazása (a liturgiában és a lelkipásztorkodásban)  a lelkek örök üdvösségét fenyegeti és így ellene van az igazi lelkipásztorkodásnak. A tiszta és sértetlen katolikus hit hirdetése és ennek hűséges, konkrét alkalmazása Isten kifejezett akarata.</p>
<p style="text-align: justify;">Csak az Isten akaratának való teljes engedelmesség – aki nekünk Krisztus, a Megtestesült Ige által és az apostolok által kinyilatkoztatta az igaz hitet, amelyet a Tanítóhivatal mindig ugyanabban az értelemben értelmezett és gyakorolt  – hozza meg a lelkek üdvösségét.</p>
<p style="text-align: justify;">+ Athanasius Schneider, a „Maria Sanctissima” főegyházmegye segédpüspöke, Astana-ban, (Kazahsztán).</p></div>
    </div>
    
    <div class="article">
        <div class="title">Isten és a természettörvények esetlegessége</div>
        <div class="categories">filozófia</div>
        <div class="summary">Paul Davies ismert fizikus és filozófus könyvet írt Isten gondolatai címmel. Az érdekes könyvnek egy külön fejezete foglalkozik a természettörvények esetlegességével. A fejezet azt a kérdést teszi föl, hogy miért olyan a világ, amilyen. Az író hivatkozik Einsteinre, aki szerint &#8230; <a href="https://www.matthaios.hu/isten-es-a-termeszettorvenyek-esetlegessege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Paul Davies ismert fizikus és filozófus könyvet írt Isten gondolatai címmel <a class="footnote" href="https://www.matthaios.hu/feed/?paged=2#note-4563-1" id="return-note-4563-1" title="Paul Davies: Isten gondolatai, Kulturtrade Kiadó, 1995."><sup>1</sup></a>. Az érdekes könyvnek egy külön fejezete foglalkozik a természettörvények esetlegességével. A fejezet azt a kérdést teszi föl, hogy miért olyan a világ, amilyen. Az író hivatkozik Einsteinre, aki szerint az egyik legérdekesebb kérdés az, hogy volt-e Istennek választási lehetősége a világgal kapcsolatban. A fejezet végül arra a megállapításra jut, hogy semmilyen gondolatmenettel sem lehet igazolni, hogy a világ szükségszerűen olyan, amilyen. A világban a szerző szerint talán a szükségszerűség és esetlegesség együttese a legcsodálatosabb: a természet törvényei szükségszerűséget jelentenek, de az, hogy a törvények miért éppen ilyenek, esetleges dolog. Ha nem akarunk lemondani az emberi gondolkodás alapvető elvéről, az elégséges alap, elégséges magyarázat elvéről, akkor valami szükségszerűséget kell keresnünk a törvények esetlegessége mögött. Az erről az elvről való lemondás ellentétes lenne az emberi gondolkodással, maga a tudomány válna lehetetlenné ezen elv nélkül. A szerző a törvények ilyenségének a szükségszerűségét végül nem találja meg a világban, ezért ezt a világon kívülre helyezi. Ezzel kapcsolatban foglalkozik a keresztény filozófiával és teológiával is és végül megállapítja, hogy ez ugyan fölismeri a szükségszerű létezést, de nem tud jó magyarázatot adni, hogy ebből a szükségszerű létezésből hogyan jött létre világunk esetleges létezése. Végül Paul Davies maga számára leginkább elfogadhatónak a <a href="https://en.wikipedia.org/wiki/Process_theology">folyamat-teológia</a> megközelítését tartja. Így beszél a <a href="https://en.wikipedia.org/wiki/Dipolar_theism">kétpólusú teizmusról,</a> amely szerinte a szükségszerűség és esetlegesség közti ellenétet leginkább fel tudja oldani. A kétpólusú teizmus szerint Isten egy és sok, transzcendens és immanens, örök és időleges, változó és változatlan, igazságos és irgalmas, egyszerű és összetett. A fenti fölsorolás néhány tagja (egy és sok, örök és időleges, változó és változatlan, egyszerű és összetett) egy másik, emberi gondolkozás számára talán még alapvetőbb elvet, az ellenmondás elvét sérti. A dialektikus megközelítés nem áll tehát távol a folyamat-teológiától, ilyen értelemben véve Hegel is folyamat-teológusnak tartható.<span id="more-4563"></span></p>
<p style="text-align: justify;">Először néhány szót a természettörvények esetlegességéből kiinduló „istenérvről”. A természettörvények esetlegességéről már régebbi bejegyzésekben is volt szó (<a href="https://www.matthaios.hu/metafizika-a-fizikaban-a-multiverzum-1/">itt</a> és <a href="https://www.matthaios.hu/metafizika-a-fizikaban-a-multiverzum-2/">itt</a>). Az érv gondolatmenete helyesen jut el valamilyen világon kívüli szükségszerű létezésig, de Paul Davies végül is ezt a létezést a folyamat-teológia ellentmondásos kétpólusú istenében találja meg. A „klasszikus”  (szenttamás-i) istenérvek között nem találunk természettörvények esetlegességére támaszkodó érvet. Magának a létezésnek az esetlegességével és szükségszerűségével Szent Tamás harmadik érve foglalkozik. A törvényekben jelenlévő célokra épül a teleológiai  érvelés (<a href="https://www.matthaios.hu/a-teleologiai-erv-1-resz/">itt</a> és <a href="https://www.matthaios.hu/a-teleologiai-erv-2-resz/">itt</a>,  Szent Tanás ötödik érve), de itt nincs kifejezetten szó a természettörvények esetlegességéről. A változás tényére, az okok rendezett sorára és az esetlegességektől mentes létezés szükségszerű tényére támaszkodó érvelés az elegendő magyarázat elve (illetve ennek az okság elveként emlegetett alesete alapján) <a class="footnote" href="https://www.matthaios.hu/feed/?paged=2#note-4563-2" id="return-note-4563-2" title="Az alapelvek fölsorolása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 14-26. o."><sup>2</sup></a> jut el a változatlan változtatóhoz, a teljes megvalósultságban (actus purus) lévő első okhoz, és ahhoz a létezőhöz, akiben a lényeg azonos a létével (ipsum esse subsistens) és így szükségszerűen létezik.</p>
<p style="text-align: justify;">Ezeknek az érveléseknek lényeges tulajdonsága, hogy egy ponton eljutnak egy olyan lény létezéséig, amelynek tulajdonságai alapvetően különböznek azoktól a tulajdonságoktól, amelyek világunkra jellemzőek. Így ő, változatlan változtató, oknélküli ok <a class="footnote" href="https://www.matthaios.hu/feed/?paged=2#note-4563-3" id="return-note-4563-3" title="De ugyanakkor nincs alap, magyarázat nélkül. Ő saját maga alapja, magyarázata."><sup>3</sup></a>, abszolút szükségszerűen létező, minden tökéletesség birtokosa, a világot irányító értelem. A gondolatmenetek ettől a „szokatlan” végeredménytől még nem válnak hibássá, hiszen következetesen ragaszkodnak értelmünk „ösztöneihez”, az első elvekhez. Ha ettől elszakadtak volna, akkor jutottunk volna hibás eredményhez. Ugyanakkor értelmünk nem képes átlátni, megragadni ezeket a „szokatlan” tulajdonságokat, itt misztériummal, Isten misztériumával állunk szemben. Fontos azonban megjegyezni, hogy ezekhez a tulajdonságokhoz helyes gondolatmenetek alapján jutottunk és a misztérium nem azonos az ellentmondásossággal. Mert nem arról van szó, hogy valaki egyszerre változatlan és változó, hanem csak arról, hogy ez változtat, de ő nem változik. Nem arról van szó, hogy valakinek nincs is oka, meg van is oka, hanem csak arról, hogy valaki ok, de neki nincs oka. Nem arról van szó, hogy valaki szükségszerűen és esetlegesen létezik, hanem csak arról, hogy valaki szükségszerűen létezik, de az esetleges létezés tőle származik.</p>
<p style="text-align: justify;">A természettörvényekből kiindulva leginkább ahhoz az értelemhez lehet eljutni, aki törvényeket alkot. A törvény ugyanis a jövőt veszi figyelembe, a törvény teljesülése a jövőben van. Ez alapján alkalmasak a törvények az előrejelzésre, bizonyos értelemben véve megmondják, mi történik a jövőben. Az anyagi létezés azonban mindig csak a jelenre terjed ki, ennek a túlhaladása valamilyen törvény által értelmi létezést kíván <a class="footnote" href="https://www.matthaios.hu/feed/?paged=2#note-4563-4" id="return-note-4563-4" title="Erről részletesebben van szó a teleológiai istenérvekkel kapcsolatban."><sup>4</sup></a>. Ennek az értelemnek a léte azonban nem utal a természettörvényekkel kapcsolatos, szoros értelemben vett szükségszerű mozzanatra. Itt a szükségszerű csak a törvényhozó értelem létezése, de a természettörvények milyenségével kapcsolatban semmilyen szükségszerűséget nem találunk. Ezért „döntött” Paul Davies olyan isten mellett, aki egyszerre szükségszerű de valamilyen módon valamilyen esetlegesség is van benne, valamilyen magyarázatot keresve arra, hogy az esetleges hogyan származhat a szükségszerűből.</p>
<p style="text-align: justify;">A „klaszikus” érvek is csak odáig jutnak el, hogy a világ szükségszerűen indokolja egy mozdulatlan mozgató létezését, egy első ok létezését, és valaminek lényegénél fogva létezését. De ezekben sincs közvetlenül szó arról, hogy az esetleges világ miért olyan, amilyen. A skolasztikus filozófia a teremtéssel, a teremtés milyenségével kapcsolatban Isten szabadságát hangsúlyozza. Tehát Istenben lévő valamilyen esetlegesség helyett Isten szabadságáról van szó. A teremtett világ esetlegességének Isten oldaláról az isteni szabadság felel meg: a világ esetleges, nem szükségszerű, mert ezt Isten nem szükségszerűségből, hanem szabadon teremtette és szabad döntése miatt olyan, amilyen.</p>
<p style="text-align: justify;">A továbbiakban Reginald Garrigou-Lagrange OP művére is támaszkodva <a class="footnote" href="https://www.matthaios.hu/feed/?paged=2#note-4563-5" id="return-note-4563-5" title="Reginald Garrigou-Lagrange: God, His Existence and His Nature, Volume II, reprint, kapható az Amazon-nál. A könyvben egy teljes fejezet szól az emberi és isteni akarat szabadságáról."><sup>5</sup></a> arról lesz szó, hogy mint minden más dolog esetében, a szabadságot is analóg értelemben kell Istenről állítani, és így kerülhetőek el azok az „antinómiák”, amelyek miatt egyszerre kellene föltételezni Isten szükségszerűségét és esetlegességét  <a class="footnote" href="https://www.matthaios.hu/feed/?paged=2#note-4563-6" id="return-note-4563-6" title="Isten teremtéssel kapcsolatos szabadságáról már régebbi bejegyzésekben is volt szó: itt és itt"><sup>6</sup></a>.</p>
<p style="text-align: justify;">Hogy a kettő közti különbséget megvilágítsuk, először tisztáznunk kell az esetlegesség mélyebb jelentését. Az esetlegesség arra utal,hogy valami teljesen önállóan, valami más nélkül nem létezhet, nem működhet. Az esetlegességet értelmünk az elegendő alap, magyarázat elvének alkalmazása által ismeri föl. A dolgot megismerve az értelem valami dologtól különböző magyarázatot kíván. Metafizikai szempontból az esetlegesség az összetettséget, a <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">potenciából és aktusból való összetettséget</a> jelenti. Értelmünknek tulajdonsága az, hogy a megértésben csak a potencia nélküli teljes aktus (actus purus) megismerésében nyugodna meg, de ez itt a földön számunkra elérhetetlen. Az ember szabadsága is összefüggésben van az esetlegességgel. Az akarat a teljes, minden szempontból jóra van beállítva, csak ez tudja teljesen lekötni az akaratot. Amikor értelmünk tehát a világban lévő (esetleges) dolgokat megismeri, azt látja, hogy ezek csak bizonyos szempontból jók, de bennük a teljes, univerzális jóság nem található meg. Ezért ezeknek a jósága nem tudja teljesen az akaratot lekötni, ezeket lehet akarni és nem akarni. Az ember szabadságában tehát megmutatkozik a szellemi létezés kiválósága, az, hogy a szellemi akaratot csak a korlátlan, minden szempont szerinti jó tudja lekötni, de egyben megmutatkoznak jelenlegi helyzetünk korlátai is, az ilyen jó számunkra ebben az életben elérhetetlen. Az ember ezen beállítottsága miatt számára a kontingens létezők jósága végső soron csak valamilyen ideiglenességet képvisel, ezek nem lehetnek olyan célok, amelyek elérésével az akarat megnyugszik és ezt a teljes öröm tölti el.</p>
<p style="text-align: justify;">Istennek a tőle különböző dolgok teremtésében megnyilvánuló szabadsága nem ilyen szabadság, jóllehet ezen szabadság és az ember szabadsága a végtelen távolság ellenére is hasonlítanak egymáshoz. Ahogyan az ember szabad akaratú döntése nem szükségszerűségből fakadó döntés, ehhez hasonlóan az Isten teremtő tette sem szükségszerűségből fakad. Az ember szabadságát bizonyos értelemben a világra jellemző kontingencia teszi lehetővé, Isten esetében azonban erről nincs szó. Az isteni akarat elsősorban önmagára irányul és ebben semmi szerepe nincs az esetlegességnek, a korlátozottságnak, mert Isten teljessége minden szempontból és teljesen jó. Az isteni akaratra a végtelen, a teljes öröm jellemző, mert ez az akarat a hozzá méltó egyetlenre, saját magára irányul és ezt teljes mértékben eléri. A világ teremtése semmit sem ad hozzá ehhez a teljességhez, ehhez az örömhöz, ezért ez nem is lehet az isteni akaratot lekötő tárgy. Amíg az ember esetében a szabadságot biztosító lekötetlenség abból származik, hogy hogy az általa elérhető javak csak ideiglenesek az ember végső céljához, Istenhez viszonyítva, addig Isten esetében a szabadságot jelentő lekötetlenség abból származik, hogy a teremtés, a teremtett világ semmit sem tesz hozzá ahhoz a teljességhez, ahhoz az örömhöz, amely Istenben megvan.</p>
<p style="text-align: justify;">Így tehát ha a világnak Istenhez való viszonyáról van szó, akkor esetlegességről beszélhetünk. A világban van szükségszerűség is, de ez nem teljes szükségszerűség, ez mellet ott van az esetlegesség, a teremtett létezők potenciából és aktusból való összetettségének megfelelően. Ha viszont Isten oldaláról nézzük a teremtést és a teremtés tulajdonságait, akkor azzal a szabadsággal találkozunk, amely az ajándékozás teljes szabadsága.</p>
<div class="footnotes"><h2 class="notes">Jegyzetek:</h2><ol><li id="note-4563-1">Paul Davies: Isten gondolatai, Kulturtrade Kiadó, 1995. <a href="https://www.matthaios.hu/feed/?paged=2#return-note-4563-1">&#8617;</a></li><li id="note-4563-2">Az alapelvek fölsorolása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 14-26. o. <a href="https://www.matthaios.hu/feed/?paged=2#return-note-4563-2">&#8617;</a></li><li id="note-4563-3">De ugyanakkor nincs alap, magyarázat nélkül. Ő saját maga alapja, magyarázata. <a href="https://www.matthaios.hu/feed/?paged=2#return-note-4563-3">&#8617;</a></li><li id="note-4563-4">Erről részletesebben van szó a <a href="https://www.matthaios.hu/a-teleologiai-erv-1-resz/">teleológiai istenérvekkel</a> kapcsolatban. <a href="https://www.matthaios.hu/feed/?paged=2#return-note-4563-4">&#8617;</a></li><li id="note-4563-5">Reginald Garrigou-Lagrange: God, His Existence and His Nature, Volume II, reprint, kapható az Amazon-nál. A könyvben egy teljes fejezet szól az emberi és isteni akarat szabadságáról. <a href="https://www.matthaios.hu/feed/?paged=2#return-note-4563-5">&#8617;</a></li><li id="note-4563-6">Isten teremtéssel kapcsolatos szabadságáról már régebbi bejegyzésekben is volt szó: <a href="https://www.matthaios.hu/isten-akarata/">itt</a> és <a href="https://www.matthaios.hu/metafizika-a-fizikaban-a-multiverzum-2/">itt</a> <a href="https://www.matthaios.hu/feed/?paged=2#return-note-4563-6">&#8617;</a></li></ol></div></div>
    </div>
    
    <div class="article">
        <div class="title">Analógia és egyértelműség</div>
        <div class="categories">filozófia</div>
        <div class="summary">A blogon sok bejegyzés foglalkozott az analógiával. Az analógia az egyértelműséggel áll szemben. A teológia nyelve az analógia, mert a teremtett és teremtetlen létező közötti végtelen távolság miatt az egyikről mondott állítás nem lehet egyértelműen alkalmazható a másikra (az ezzel &#8230; <a href="https://www.matthaios.hu/analogia-es-egyertelmuseg/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A blogon sok bejegyzés foglalkozott az analógiával. Az analógia az egyértelműséggel áll szemben. A teológia nyelve az analógia, mert a teremtett és teremtetlen létező közötti végtelen távolság miatt az egyikről mondott állítás nem lehet egyértelműen alkalmazható a másikra (az ezzel foglalkozó régebbi bejegyzések közül kettő <a href="https://www.matthaios.hu/az-istenrol-valo-beszed-az-analogia/">itt</a> és <a href="https://www.matthaios.hu/az-istenrol-valo-beszed-a-harmas-ut/">itt</a> található). Minthogy nekünk közvetlen tapasztalatunk a teremtett világról van, az ezek körében egyértelműen használt szavak nem alkalmazhatóak egyértelműen Istenre. A szavak fogalmakat jelölnek, így a szavakkal együtt beszélhetünk fogalmakról is. A fogalmak analóg vagy egyértelmű használatáról akkor van szó, amikor ezek ítéletek, illetve nekik megfelelő szavak állító vagy tagadó mondatok állítmányaként szerepelnek. Így egyértelműen állíthatjuk Péterről és Jánosról, hogy ők emberek, de csak analóg módon állíthatjuk, hogy Isten és Péter jók. Az analóg állításban az fejeződik ki, hogy van valamilyen hasonlóság Isten jósága és Péter jósága között. A hasonlóság tulajdonképpen „dialektikus” dolog: van benne valamilyen egység és különbözőség. Az állító ítélet az alanyt és az állítmány hozza összefüggésbe, valamilyen egységet jelent ki az alany és az állítmány között. Az egyértelmű állítások esetén ez az egység azt jelenti, hogy az alannyal olyan egységben van az állítmány, hogy ez az egység minden egyes alany esetében ugyanolyan, az alanyok különbözősége ezt az egységet nem befolyásolja. Így Péter ugyanúgy ember mint János. Hogy Péter emberségét megértsük, nincs szükségünk arra, hogy János emberségével is foglalkozzunk. Amikor azonban Istenről állítjuk, hogy jó, akkor ez a jóság csak hasonlít például Péter jóságához, ennek a jóságnak a megértésében már nem tekinthetünk el attól, hogy ki az alany, ki a jó.<span id="more-4583"></span></p>
<p style="text-align: justify;">Ugyancsak több bejegyzésben (legutóbb <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">itt</a> és <a href="https://www.matthaios.hu/egyseg-es-sokasag-a-tomista-es-transzcendentalis-metafizikaban-2/">itt</a>) foglalkoztunk azzal, hogy az állításokban az analóg szó-, illetve fogalomhasználat nem szorítkozik egyedül csak az Istennel kapcsolatos állításokra. Vannak ennek olyan esetei is, amelyek teljesen a teremtett világon belül vannak. Parmenidész sokat emlegetett antinómiáinak <a href="https://www.matthaios.hu/egyseg-es-sokasag-a-tomista-es-a-transzcendentalis-metafizikaban-1/">föloldása</a> elkerülhetetlenné teszik, hogy a létezést analóg értelemben állítsuk a különböző dolgokról. Így például, ha valami csak potenciálisan létezik, a létezése hasonló annak a létezéséhez, ami ténylegesen, aktuálisan létezik, de itt a hasonlóságnak az egysége nem fogható föl anélkül, hogy ne vennénk figyelembe a potenciális és aktuális létezés különbségét is.</p>
<p style="text-align: justify;">Tehát az analóg állításban úgy van ott a hasonlóság egysége és a hasonlók különbsége, hogy ezektől nem tekinthetünk el. Ez azonban nem jelenti azt, hogy az ellentmondás elvét félretéve úgy fogalmazzunk, hogy a hasonlók abban hasonlítanak, amiben különböznek, abban különböznek, amiben hasonlítanak. Az analóg fogalmak bizonyos értelemben véve homályos fogalmak. A hasonlóságot tekintve megvan az egység a fogalomban, ezért ez egy fogalomként állítható különböző alanyokról, így például a jóság Istenről és Péterről. Értelmünk azonban a hasonlóság egységét nem érzi olyan értelemben véve „megnyugtatónak”, hogy el tudna tekinteni a hasonlók különbségétől. Valójában az igazi analóg állításokban ez a homályosság teljesen soha sem számolható föl. Így nem fordulhat elő, hogy a későbbi megismerés ezt visszavezesse valamilyen azonosság jellegű egységre és valamilyen különbözőségre. A geometriában a hasonló háromszögek esetében nem ez a helyzet, mert itt a hasonló háromszögekben az oldalak aránya ugyanaz, az oldalak hossza pedig különböző. Tehát filozófiai értelemben véve két háromszög között nem igazi analógiáról van szó. Az analógiában fellelhető, kiküszöbölhetetlen homály utal a misztériumra, így még a teremtett létezés analógiája mögött is végső soron a teremtés misztériuma van.</p>
<p style="text-align: justify;">Fölmerül a kérdés, hogy mi az a metafizikai mozzanat, amely lehetővé teszi az egyértelmű fogalomhasználatot, hol húzódik az a határ, amelyen túl már csak analóg fogalmak használhatók. Vannak, akik az analógiát alapvetően nyelvi kategóriának tartják. Szerintük a nyelvben tulajdonképpen mindig analóg értelemben használódnak a szavak, az egyértelműséget csak a kontextus figyelembevétele adja. Ezzel szemben a tomista filozófusok általában (kevés kivétellel) az analógia metafizikai valóságát hangsúlyozzák, tehát ez nemcsak egy nyelvi, (esetleg) logikai sajátosság, hanem az analógia által jelölt hasonlóság ott van a valóságban, amint az egyértelmű fogalmak esetében is jelen van az a metafizikai mozzanat, amely az egyértelműséget lehetővé teszi. Valóságos alapja van tehát az analógiának és az egyértelműségnek, és erre az alapra épül megismerésünkben az, hogy mikor van analógiáról és mikor egyértelműségről szó.</p>
<p style="text-align: justify;">A fogalmakkal kapcsolatban két dologról beszélhetünk: a fogalom léttartalmáról (comprehensio) és terjedelméről (extensio) <a class="footnote" href="https://www.matthaios.hu/feed/?paged=2#note-4583-1" id="return-note-4583-1" title="Tudós-Takács János: Bevezetés a filozófiába (Ős-Kép Kiadó 2017) 11. és 12. oldal."><sup>1</sup></a>. A fogalom léttartalma, jelentése a fogalomban lévő jegyek összessége, amelyek arra a dologra vonatkoznak, amelynek a fogalmáról van szó. Az ítélet tulajdonképpen ezekre a léttartalmakra vonatkozik, az állító ítélet szerint az alany léttartalmában jelen van az állítmány léttartalma, a tagadó ítélet szerint pedig ez nincs jelen. A fogalom terjedelme pedig azoknak a dolgoknak az összessége, amelyekről a fogalom állítható. Általában igaz az, hogy a léttartalom fordítottan arányos a terjedelemmel. A test fogalma léttartalom szempontjából szűkebb az élőlény fogalmánál, de kiterjedés szempontjából nagyobb, hiszen az élőlény is test. Mi teszi lehetővé azt, hogy egy fogalom léttartalma egyértelműen vonatkozzon a fogalom terjedelmében lévő különböző dolgokra, azaz a léttartalom szempontjából el lehessen tekinteni a különbözőségtől? A válasz tulajdonképpen egyszerű: a fogalom léttartalma semmilyen utalást nem tartalmaz arra az aktusra, amely a terjedelem alá tartozó dolgok egyedi létezésének az aktusa. Ez teszi lehetővé, hogy az egyedi létezéstől eltekintsünk és absztrakció által kialakíthassuk egyetemes, egyértelmű fogalmainkat.</p>
<p style="text-align: justify;">Amikor azonban a létezés fogalmáról van szó, ez a létezés aktusára vonatkozik. A létezésen kívül azonban csak semmi van, tehát az egyedi dolgok létezése sem zárható ki abból a fogalomból, amely a létezés aktusára vonatkozik. A létezés fogalma terjedelmét tekintve a legtágabb fogalom, hiszen ebben a terjedelemben minden létező benne van. De itt már nem lehet minden további nélkül azt mondani, hogy a legnagyobb terjedelem feltétlenül együtt jár a legszűkebb léttartalommal (így biztosítva az egyértelműséget), hiszen minden tartalom, ami nem a semmi, létezik. A létezés fogalmához képest tehát az egyedi létezés nem tekinthető külsőnek, a létezés fogalma a létezés aktusára a teljes terjedelmében vonatkozik.</p>
<p style="text-align: justify;">Az egyedi létezés esetleges létezés, erre nézve tulajdonképpen nincs tudomány, amelynek lényege az, hogy állításai szükségszerűek. A metafizika sem X vagy Y dolog létezésével foglalkozik, de megállapítja, hogy például az egyedi létezés ténye miatt is, a létezés fogalmának léttartalma kivételesen a legnagyobb terjedelem mellett sem tekinthető egyértelműen a legszegényebb léttartalmú fogalomnak. De ennek az az ára, hogy megszűnik az egyértelműség egysége, ennek helyét csak a hasonlóság egysége veszi át, mert a különbségek nem a fogalmon kívülről jönnek, hanem ezek is benne vannak a fogalomban.</p>
<p style="text-align: justify;">Az egyedi létezők esetlegessége tulajdonképpen abban nyilvánul meg, hogy a dolog mivolta, lényege nem foglalja magába a dolog létezését is, ez egy dolgon kívüli aktus, amelyhez a dolog lényege potenciaként viszonyul. Ezért az egyértelmű megismerés csúcsa a lényegek megismerése, ezen túl azonban, a metafizikában több tekintetben is megszűnik az egyértelműség és ennek helyét az analógia veszi át.</p>
<div class="footnotes"><h2 class="notes">Jegyzetek:</h2><ol><li id="note-4583-1">Tudós-Takács János: Bevezetés a filozófiába (Ős-Kép Kiadó 2017) 11. és 12. oldal. <a href="https://www.matthaios.hu/feed/?paged=2#return-note-4583-1">&#8617;</a></li></ol></div></div>
    </div>
    
    <div class="article">
        <div class="title">A fogamzásgátlás tiltása (1). Az Egyház erkölcsi tanítása</div>
        <div class="categories">erkölcstan</div>
        <div class="summary">A jezsuita blog egyik bejegyzésével kapcsolatban alakult ki egy vita arról, hogy a Katolikus Egyház születésszabályozásról szóló tanítása megfelelő-e. A Katolikus Egyház tanítása ebben a kérdésben egyértelmű. Ezt bemutató dokumentumok például: Humanae Vitae enciklika, a Katolikus Egyház Katekizmusa (2366-2372), a Familiaris Consortio apostoli buzdítás &#8230; <a href="https://www.matthaios.hu/a-fogamzasgatlas-tiltasa-1-az-egyhaz-erkolcsi-tanitasa/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A jezsuita blog egyik <a href="http://jezsuita.blog.hu/2017/07/11/na_most_elotte_vagy_utana_vigyem_ot_agyba">bejegyzésével</a> kapcsolatban alakult ki egy vita arról, hogy a Katolikus Egyház születésszabályozásról szóló tanítása megfelelő-e. A Katolikus Egyház tanítása ebben a kérdésben egyértelmű. Ezt bemutató dokumentumok például: <a href="http://uj.katolikus.hu/konyvtar.php?h=120">Humanae Vitae</a> enciklika, a <a href="http://www.katolikus.hu/kek/kek02331.html#N42">Katolikus Egyház Katekizmusa</a> (2366-2372), a <a href="http://uj.katolikus.hu/konyvtar.php?h=202#FC32">Familiaris Consortio</a> apostoli buzdítás (32). A következőkben <a href="http://uj.katolikus.hu/konyvtar.php?h=400">Katolikus Egyház Katekizmusának Kompendiumábó</a>l idéznénk, az idézetek egyúttal a fogalmak tisztázásának céljául is szolgálnak:</p>
<blockquote><p><span style="font-size: medium;"><b>495. Melyek a házastársi szeretet értékei, melyekre a szexualitás rendeltetett?</b></span></p>
<p><span style="font-size: medium;">2360-2361<br />
<span style="font-size: medium;">2397-2398</span></span></p>
<p><span style="font-size: medium;">A házastársi szerelem javai, melyeket a megkereszteltek esetében a Házasság szentsége megszentel, a következők: egység, hűség, fölbonthatatlanság és nyitottság a termékenységre.</span></p>
<p><span style="font-size: medium;"><b>496. Mit jelent a házastársi aktus?</b></span></p>
<p><span style="font-size: medium;">2362-2367</span></p>
<p><span style="font-size: medium;">A házastársi aktusnak kettős jelentése van: egyesítő (a házastársak kölcsönös ajándékozása) és életadó (nyitottság az élet továbbadására). Senki sem szakíthatja szét, ezek egyikét vagy másikát kizárva, azt az elválaszthatatlan összetartozást, melyet Isten akart a házastársi aktus két jelentése között.</span></p>
<p><span style="font-size: medium;"><b>497. Mikor erkölcsös a születésszabályozás?</b></span></p>
<p><span style="font-size: medium;">2368-2369<br />
<span style="font-size: medium;">2399</span></span></p>
<p><span style="font-size: medium;">A születésszabályozás, mely a felelős atyaság és anyaság egyik szempontja, objektíven akkor egyezik az erkölcsiséggel, amikor a házastársak külső kényszer nélkül, nem önzésből, hanem komoly megfontolással és az erkölcsiség objektív kritériumaival megegyező módszerekkel, azaz periodikus megtartóztatással és a terméketlen periódusok fölhasználásával gyakorolják.</span></p>
<p><span style="font-size: medium;"><b>498. Melyek a születésszabályozás erkölcstelen eszközei?</b></span></p>
<p><span style="font-size: medium;">2370-2372</span></p>
<p><span style="font-size: medium;">Belsőleg erkölcstelen minden cselekedet – mint például a közvetlen sterilizáció vagy a fogamzásgátlás –, amelyet vagy a házastársi aktusra készülve, annak folyamán, vagy annak természetes következményei kibontakozása közben célként vagy eszközként azért végeznek, hogy megakadályozzák az élet továbbadását.</span></p></blockquote>
<p style="text-align: justify;">A születésszabályozást tehát eleve nem zárja ki a katolikus erkölcstan. Ennek megengedett eszköze a periodikus megtartóztatás, azaz a termékeny időszakokban való ideiglenes megtartóztatás.</p>
<p style="text-align: justify;">Az Egyház tanítása tehát egyértelmű ezekben a kérdésben. A hozzászólók közül többen ezt nem tartva elégnek, a fentiek valamilyen „racionális indokolását” kérték. A kérés részben jogos, de az Egyház tanításának elfogadását nem lehet ettől függővé tenni. Először tehát ezzel kell foglalkoznunk, de ezzel szorosan összefügg az a kérdés is, hogy honnan jöhet a „racionális indokolás”. A második kérdésre a rövid válasz az, hogy az ilyen indokolás a természetes erkölcsi törvény alapján történhet. A természetes erkölcsi törvény minden ember szívéve van írva, tehát ez bizonyos értelemben véve megelőzi a kinyilatkoztatást. A Katolikus Egyház Katekizmusa így ír erről (1954):</p>
<blockquote><p><span style="font-size: medium;">Az ember részesedik a Teremtő bölcsességében és jóságában, aki átadta neki a cselekedetei fölötti uralmat és az igazság és a jó szerinti önrendelkezés képességét. A természetes törvény azt az eredeti erkölcsi érzéket fejezi ki, amely lehetővé teszi, hogy az ember értelemmel különbséget tudjon tenni a jó és a rossz, az igazság és a hazugság között: &#8221;A természetes törvény (&#8230;) bele van írva és bele van vésve minden egyes emberi lélekbe, mert ez maga az emberi értelem, mely kötelez a jó megtételére és tiltja a bűnt. Az emberi értelem ezen előírása azonban nem bírna törvény erejével, ha nem egy magasabb értelem hangja és tolmácsa volna, akinek értelmünket és szabadságunkat alá kell rendelnünk.&#8221;<span id="more-4595"></span></span></p></blockquote>
<p style="text-align: justify;">Aquinói Szent Tamás szerint a természetes erkölcsi törvény alapelvei  az ember természetéből következő, alapvető hajlamainak felelnek meg. Ezek (ST I/II q. 94 a. 2 alapján):</p>
<ol style="text-align: justify;">
<li>Mint minden szubsztancia, az ember is törekszik létezésének saját természetének megfelelő megőrzésére (önfenntartás).</li>
<li>Az ember mint az állatvilág tagja törekszik a saját fajának, az emberi fajnak megőrzésére (a faj fenntartása). Ez az alapja a szexuális kapcsolatoknak, az utódok felnevelésének, a  házasságnak stb.</li>
<li>Az ember mint értelmes létező törekszik a megismerésre, mindenekelőtt Isten megismerésére.</li>
<li>Az ember társas lény. Ebből fakadnak azok a hajlamok és célok, amelyek a társas életet lehetővé teszik, előre mozdítják.</li>
</ol>
<p style="text-align: justify;">A „racionális érvelés” tehát ezekből az alapelvekből <a class="footnote" href="https://www.matthaios.hu/feed/?paged=2#note-4595-1" id="return-note-4595-1" title="Szent Tamás kiindulása, hogy az ember mindenekelőtt magában álló létező, majd az állatvilág része, de „értelmes állat”, értelemmel rendelkezik. Szent Tamás szerint az ember nem a különböző „rétegek” lazán egymásra épülő egysége, maga az értelmes lélek mint egyetlen lényegadó forma határozza meg az egész embert. Ezért a fölsorolt hajlamok mind az értelmes ember hajlamai, csak ezek eredete különböző."><sup>1</sup></a> és az ember természetének sajátosságaiból kiinduló érvelés lehet. Ez az érvelés reflektáltan a természetes erkölcstan, erkölcsfilozófia területére tartozik, de a katekizmus által is említett „erkölcsi érzék” a kifejezett, reflektált érvelés nélkül is működhet, hiszen a természetes erkölcsi törvény nemcsak az erkölcsfilozófusok számára létező törvény. A katekizmus azonban megjegyzi (1960): «A természetes törvény parancsait nem mindenki érzékeli világosan és közvetlenül. A jelen állapotban a bűnös embernek isteni kegyelemre és kinyilatkoztatásra van szüksége ahhoz, hogy a vallási és erkölcsi igazságokat &#8220;mindenki nehézség nélkül, bizonyossággal és tévedések nélkül&#8221; <a href="http://www.katolikus.hu/kek/kek01949.html#J10" name="JB10">[10] </a>fölismerhesse». Aquinói Szent Tamás is felhívja a figyelmet, hogy az emberi értelem gyengesége miatt önmagának nem elegendő, így szükség van az isteni törvényre is  (ST I/II q. 91 a. 4):</p>
<blockquote><p><span style="font-size: medium;">…különösen az esetleges és részleges dolgokkal kapcsolatban, az emberi megítélés bizonytalansága miatt, előfordul, hogy az emberi cselekedetekről különböző emberek különbözően ítélnek, és ebből eltérő és ellentmondó törvények születnek. Hogy tehát az ember minden kétség nélkül  tudja, mit kell cselekednie és mit kell elkerülnie, szükséges volt, hogy saját cselekedeteiben őt az az isteni törvény irányítsa, amelyről nyilvánvaló, hogy nem tévedhet.</span></p></blockquote>
<p style="text-align: justify;">Tehát, amikor az ember az egyetemes erkölcsi elvek alapján a kisebb egyetemesség felé halad (például következtetéssel), az értelem áteredő bűn miatti elhomályosulása, a rosszra hajló akarat befolyása félrevezetheti őt ebben és így téves következtetésekre juthat. Ezért az Egyháznak „mint Krisztus tekintélyével rendelkező tanítónak” joga és kötelessége tanítani az erkölcsi kérdésekkel kapcsolatban is (Katolikus Egyház Katekizmusa, 2036):</p>
<blockquote><p><span style="font-size: medium;">2036. A tanítóhivatal tekintélye kiterjed a természetes törvény sajátos parancsolataira is, mert ezek megtartása, amit a Teremtő elvár, szükséges az üdvösséghez. Az Egyház Tanítóhivatala, amikor a természetes törvény parancsolataira emlékeztet, prófétai feladatának lényeges részét teljesíti, mert hirdetnie kell az embereknek, hogy kik ők valójában, és emlékeztetnie kell őket arra, milyennek kell lenniük Isten előtt.</span></p></blockquote>
<p style="text-align: justify;">Az Egyház erkölcsi kérdésekben való illetékességének tisztázása után rátérhetünk tulajdonképpeni eredeti témánkra, a fogamzásgátlás tiltása és az időszakos megtartóztatás elfogadhatósága melletti érvelésre. Nem sokkal a témával foglalkozó <a href="http://uj.katolikus.hu/konyvtar.php?h=120">Humanae Vitae</a> enciklika (1968) megjelenése után jelent meg <a href="https://hu.wikipedia.org/wiki/G._E._M._Anscombe">Elisabeth Anscombe</a> angol filozófus enciklika mellet érvelő <a href="https://mcdonaldcentre.files.wordpress.com/2010/04/hv-was-right-reader.pdf">cikke</a>. Ezt követően több erkölcsfilozófus, erkölcsteológus foglalkozott az enciklika tanítását az erkölcsfilozófia, természetes erkölcstan alapján igazoló, részletes érveléssel. Ezek az érvelések a természetes erkölcsi törvény általánosabb elveiből, parancsaiból kiindulva, figyelembe véve az ember szexualitásának eredetét, tulajdonságait jutnak el a fogamzásgátlás tiltásáig, illetve az időszakos megtartoztatás megengedettségéig. A kiindulástól függően különböző érvelések léteznek. Ezek közül most három szerzőt említünk meg: <a href="https://en.wikipedia.org/wiki/Germain_Grisez">Germain Grisez</a> több<a href="http://www.twotlj.org/Contraception.html"> írásában</a> foglalkozott a témával.  <a href="https://www3.nd.edu/~afreddos/courses/264/Pruss.pdf">Alexander Pruss érvelésének</a> érdekessége, hogy ez érvelése alapjául az „organicitás” Hegel szerinti értelmezéséből indul ki. A harmadik írás <a href="https://en.wikipedia.org/wiki/Martin_Rhonheimer">Martin Rhonheimer</a> témáról szóló <a href="http://epublications.marquette.edu/cgi/viewcontent.cgi?article=1706&amp;context=lnq">írása</a>.</p>
<p style="text-align: justify;">A következő bejegyzésben olyan érvelést ismertetünk, amely több ponton közös Martin Rhonheimer érvelésével. A természetes erkölcstani vagy erkölcsfilozófiai érvelések nem egyszerű érvelések. Mind minden érvelés, ezek is olyan megállapításokból indulnak ki, amelyek már (előzetes) belátással elfogadottnak tekinthetők. Az érvelések olyan fogalmakra támaszkodnak, amelyek tartalmának megértése bizonyos elmélyülést igényel. Itt tehát nem arról van szó, hogy az Egyház erkölcsi tanításának tételeit bizonyítandó matematikai tételeknek tekintjük (mint például Pithagorasz tételét) és ezek elfogadását a tétel levezetéséhez kötjük. (Megjegyezzük azonban, hogy például kevés olyan matematikus van ma, aki a <a href="https://hu.wikipedia.org/wiki/Nagy_Fermat-tétel">nagy Fermat-tétel</a> híres, 100 oldalt meghaladó bizonyítása alapján belátja a tétel helyességét.)  Bizonyos értelemben véve a természetes erkölcstanra (és az egyéb filozófiai gondolatmenetekre) is jellemző az, ami jellemzi az <a href="https://www.matthaios.hu/az-ertelem-utjai-isten-fele/">Isten létezése melletti érveket</a>. Az Egyház tanítását elfogadó, a katolikus erkölcsi tanításban nevelődött lelkiismeretben, erkölcsi érzékben az Egyház tanítása által megerősítve ugyanaz az az értelmi belátás lehet jelen mint a kifejezett és hosszadalmas, különböző dolgokból kiinduló érvelésekben, jóllehet nem tudományosan, filozófiailag reflektált formában. Az ilyen erkölcsi érzék ösztönösen láthatja, hogy a fogamzásgátlással valami nincs rendjén.</p>
<div class="footnotes"><h2 class="notes">Jegyzetek:</h2><ol><li id="note-4595-1">Szent Tamás kiindulása, hogy az ember mindenekelőtt magában álló létező, majd az állatvilág része, de „értelmes állat”, értelemmel rendelkezik. Szent Tamás szerint az ember nem a különböző „rétegek” lazán egymásra épülő egysége, maga az értelmes lélek mint egyetlen lényegadó forma határozza meg az egész embert. Ezért a fölsorolt hajlamok mind az értelmes ember hajlamai, csak ezek eredete különböző. <a href="https://www.matthaios.hu/feed/?paged=2#return-note-4595-1">&#8617;</a></li></ol></div></div>
    </div>
    
    <div class="article">
        <div class="title">A fogamzásgátlás tiltása (2). Az időszakos megtartóztatás és a fogamzásgátlás különbsége</div>
        <div class="categories">erkölcstan</div>
        <div class="summary">Az élővilág fejlődése folyamán eljutott a magasrendű emlősökig. Ezt a folyamatot a természettudományok részéről a fejlődés különböző elméletei próbálják valamilyen módon megmagyarázni, a keresztény antropológia azonban továbblép, szerinte ennek a fejlődésnek a csúcsán már egy olyan állat áll, amely alapvetően &#8230; <a href="https://www.matthaios.hu/a-fogamzasgatlas-tiltasa-2-az-idoszakos-megtartoztatas-es-a-fogamzasgatlas-kulonbsege/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az élővilág fejlődése folyamán eljutott a magasrendű emlősökig. Ezt a folyamatot a természettudományok részéről a fejlődés különböző elméletei próbálják valamilyen módon megmagyarázni, a keresztény antropológia azonban továbblép, szerinte ennek a fejlődésnek a csúcsán már egy olyan állat áll, amely alapvetően különbözik az állatvilág minden más fajától és egyedétől. Ezt a különbséget az a halhatatlan szellemi lélek okozza, amely az „állattal” olyan szoros egységet alkot, hogy ezek együtt alkotják azt, amit embernek mondunk. A katolikus filozófia és teológia ezt az egységet az (elsődleges) anyag és a lényegadó forma egységének mondja, amely egységben a <a href="https://www.matthaios.hu/az-ember-test-es-lelek-1-resz/">lényegadó forma az ember halhatatlan lelke</a>.</p>
<p style="text-align: justify;">Az embernek ez a létezése, amely egyrészt, anyagilag tekintve biológiai, állati létezés, másrészt formáját tekintve szellemi létezés, a biológiai létezésnek bizonyos befejezettséget, tökéletességet, méltóságot és stabilitást ad. Ez nem szünteti meg a biológiai létezést, hanem ezt a szellemi létezés nagyobb tökéletességébe emeli. Az ember mint egyed szellemi létezésében is itt a földön a biológiai létezéshez kötödik. Ha ennek feltételei megszűnnek a halálban, a lélek elválik a testtől. A biológiai alapok azonban nem csak az embernek mint egyednek a létezése szempontjából nélkülözhetetlenek, hanem az embernek mint fajnak a fönnmaradása szempontjából is. A faj fönnmaradásáról való gondoskodás az állatvilág csúcsán is már két, nemileg különböző egyed feladata. Az ember esetében ez a két egyed értelmes természettel, értelemmel és szabad akarattal rendelkező „egyed”. <a href="https://hu.wikipedia.org/wiki/Boethius">Boethius</a>  klasszikus meghatározása a személlyel kapcsolatban: <em>persona est rationalis naturae individua substantia, </em>azaz a személy értelmes természettel rendelkező egyedi szubsztancia. A szexualitás biológiai alapja nem változik meg a személyes létezésben, de ez már itt mégsem írja le a teljes valóságot. Ez a személyben, a személyes létezésben olyan tökéletességet nyer, amely a természetes rendben a házasságban mutatkozik meg, a természetfölötti rendben pedig a házasság szentségében. Amíg tehát lényegében véve az ember önfenntartásának biológiájára a személyes, személyek közötti létezés semmilyen intézménye nem épül, alapvetően más a helyzet a szexualitás biológiája esetében.<span id="more-4614"></span></p>
<p style="text-align: justify;">Mielőtt ennek a részleteibe belemennénk, foglalkoznunk kell azzal is, hogy az ember saját biológiájához is viszonyulhat úgy, mint a tőle különböző élőlények biológiájához. Ez a viszonyulás tulajdonképpen a világot megismerő értelem viszonya a világhoz. Ebben szó van az ismeretek gyakorlati alkalmazásáról is. Ez a tevékenység történhet az ember személy voltának figyelembe vétele nélkül, jóllehet például a gyógyító tevékenységgel szemben már erkölcsi követelmény, hogy a személyességet figyelembe vegyék. De elvileg egy műtét sikere szempontjából közömbös, hogy ezt egy kutyán vagy egy emberen végezték-e el. Ez a szemléletmód azonban korlátlanul nem érvényesülhet a szexualitás biológiája területén, figyelmen kívül hagyva azt a sajátos kapcsolatot, ami ez és az ember személyes létezése között van. Ez az oka annak, hogy nem lehet az emberi szexualitás biológiai alapjait fölforgatni, itt csak a szoros értelemben vett gyógyító tevékenységnek van helye.</p>
<p style="text-align: justify;">Tehát az emberi szexualitás esetében is megtaláljuk azt a biológiai szintet, ami tulajdonképpen az állatvilág csúcsán levő fajok esetében már megvan. Ezt a szintet jellemzi a biológiai értelemben vett kétneműség, amely megtalálható az egyedek testi felépítésében, szervezetében, biológiai folyamataiban. Ez a kétneműség a fajhoz tartozó utódok létrehozására irányul, azt is mondhatjuk ennek ez az irányultság, teleológia adja meg az értelmét. Közvetlenül irányul erre a kétneműségből adódó biológiai egyesülés. Azt mondhatjuk, hogy a kétnemű létezés közvetlenül az egyesülésre irányul, az egyesülés pedig közvetlenül irányul az új utód létrehozására. Fontos megjegyzés, hogy magát az egyesülést biológiai értelemben vett vágy előzi meg és ezt gyönyör kíséri, amely ösztönöz arra, hogy ez az egyesülés megtörténjen. Itt tulajdonképpen biológiai síkon már megjelenik az a kettősség, amelyben a két dolgot ugyan meg lehet különböztetni, de ezek mégis egymástól fizikailag, biológiailag elválaszthatatlan egységben vannak. Ez a két dolog az utód létrehozására való irányultság és a gyönyör. Az is fontos megjegyzés, hogy minden egyes biológiai egyesülés az utód létrehozására irányul, enélkül ennek nincs értelme. Ebből azonban nem következik, hogy minden egyesülést követi az új élet létrejötte. Itt tehát nem valamilyen mechanikai értelemben vett okságról van szó, hanem biológiai értelemben vett irányultságról, teleológiáról. Már a biológiai síkon is látszik a különbség az időszakos megtartóztatás és a fogamzásgátlás között. Az előbbi nem bontja meg az előbb említett egységet, az utóbbi viszont a gyönyör érdekében kizárja az egyesülésből az új élet létrehozására való irányultságot.</p>
<p style="text-align: justify;">Mint említettük, a biológiai sík vizsgálata nem ad teljes ismeretet az emberi szexualitásról. Az értelmes természet, az értelem és a szabad akarat képessége az a környezet, amely a biológiát mintegy lelki síkra emeli, de úgy, hogy ezzel nem változik meg a biológia, hanem ez az ember értelmes létezésébe való felvettség által új tökéletességet nyer. Így a biológiai kétneműség az alapja annak, a már nem pusztán biológiai, hanem lelki tulajdonságnak, hogy az ember férfi és nő, „Isten képére teremtette őt, férfinak és nőnek teremtette őket” (Ter 1, 27). Ez a férfinak és nőnek teremtettség az alapja a házasságnak, amely két személy nemi különbségen alapuló, egész életre szóló szövetsége, szerződése. A biológiai egyesülés is egy új tökéletességet nyer, ebből lesz a házastársak szeretetben való egyesülése. Az utódok létrehozásáról való gondoskodás már nemcsak az ösztönök, vágyak kérdése, hanem ez az értelmes személyek utódokról való gondoskodása. Hasonló a helyzet a házastársak egyesülésével is, ezt már nemcsak az ösztönök és vágyak befolyásolják (jóllehet a házasságban nem ezek teljes kikapcsolásáról van szó), hanem ez értelmes természettel rendelkező személyek cselekedetévé válik.</p>
<p style="text-align: justify;">Amint ezt már hangsúlyoztuk, ez a felemelődés, tökéletesedés nem a biológiai alapadottságok megszűnését vagy ezek megváltozását jelenti. Az emberi férfi és nő volta és ebből következően szexuális élete is szorosan kapcsolódik ennek biológiai alapadottságaihoz. Ez nem azonos a biológiai alapadottságokkal, de ezek olyan szoros egységben épülnek be, hogy értelmünk meg tudja különböztetni a biológiai szintet, de ez nem választható le erről az egységről. Ezért a már biológiai szinten is jelentkező, utódok létrehozására irányultságot és a gyönyört magába foglaló kettősség ezen a szinten is megvan, de tökéletesebb formában, itt a gyönyör a házastársak szeretetben megvalósuló egyesülésébe épül be. Tehát itt is egy olyan kettősségről van szó, amely két egymástól ugyan megkülönböztethető, de egymástól elválaszthatatlan dolog kettőssége.</p>
<p style="text-align: justify;">Mint említettük az értelmes természettel rendelkező ember esetében az utódokról való gondoskodás is értelmi megfontolás és szabad akaratú döntés tárgyává válik. A megfontolás eredménye lehet további gyermek vállalása, de különböző okok miatt születhet az a döntés is, hogy most a további gyermek vállalásáról le kell mondani. A további gyermekről való lemondás megvalósulhat az egyesüléstől való tartózkodás és a fogamzásgátlás által. Az időszakos, termékeny időszakokban való tartózkodás erkölcsileg megengedett és a tisztaság erényével összhangban lévő megoldás. A fogamzásgátlás támogatói sokszor azt vetik föl érvként ezzel szemben, hogy ilyenkor az ember szándékában kizárja az új élet születését vagy legalábbis ennek valószínűségét, ezért ez lényegében azonos a fogamzásgátlással. A válasz erre az ellenvetésre az, hogy ugyan igaz az, hogy mind a két esetben jelen van az új élet kizárásának szándéka, mégis lényeges különbség van a két eset között. Amint azt az előzőekben láttuk, minden egyes biológiai egyesülés az utód létrehozására irányul az egyesülés biológiai természeténél fogva, de ez az irányulás nem jelenti azt, hogy minden egyesülés új élet születését eredményezi. Így tehát ez az irányultság biológiai értelemben vett irányultságot (teleológiát) jelent, amely nélkül nincs értelme az egyesülésnek, de nem jelenti egyben azt is, hogy ennek az egyesülésnek szükségképpen új élet keletkezését kell eredményeznie. Ezért erkölcsileg sem feltétele az egyesülésnek az, hogy emögött új élet létrehozásának kifejezett szándéka legyen. Hiszen ha ez így lenne, akkor a terméketlen időszakban vagy a valamilyen okból véglegesen terméketlenné váló házasságokban nem lenne megengedhető az egyesülés. Így tehát az egyesülés cselekedete ilyen esetekben sem kapcsolja ki a cselekedet biológiai természetéből adódó irányultságát, nyitottságát. Ez a biológiai cselekedetben természeténél fogva benne van, ezt csak kifejezett emberi cselekvéssel, a foganás valamilyen fizikai, kémiai stb. megakadályozása által lehet kikapcsolni. A fogamzásgátlásban viszont kifejezetten ez történik. A biológiai egyesülésben meglévő irányultság és a gyönyör elválnak egymástól, az előbbi irányultságot a kifejezett, szándékos akadályozás elveszi és csak a gyönyör marad meg.</p>
<p style="text-align: justify;">Több különböző, antropológiai alapokból kiinduló gondolatmenet van, amelyek megvilágítják az időszakos megtartóztatás és a fogamzásgátlás közti különbséget, azaz azt, hogy miért tekinti az elsőt az Egyház tanítása megengedettnek az utóbbit pedig súlyos bűnnek. (Az előző bejegyzésben hivatkoztunk három ilyen gondolatmenetre.) Ezek a gondolatmenetek eltérő kiindulásuk ellenére mintegy „konvergálva” eljutnak az Egyház tanításának valamilyen értelmi szintű megvilágításához. A fenti gondolatmenet – amely épít <a href="http://epublications.marquette.edu/cgi/viewcontent.cgi?article=1706&amp;context=lnq">Martin Rhonheimer</a> meglátásaira, de mégsem teljesen azonos az ő gondolatmenetével – egyike ezeknek. Martin Rhonheimer gondolatmenetének különösen értékes része az, amelyben megmutatja, hogy a tisztaság erényének hogyan felel meg az időszakos megtartóztatás és mennyire ellentétben van ezzel a fogamzásgátlás. A tisztaság erénye a mértékletesség erényéhez tartozik. A mértékletesség erénye a vágyakkal, a gyönyörrel kapcsolatban olyan egyensúlyi állapotra törekszik, amelyben ezek összhangban vannak az ember értelmes természetével. Tehát itt nem feltétlenül a teljes lemondásról van szó, hanem a vágyakkal, gyönyörrel kapcsolatban az értelmes természetnek megfelelő viselkedésről. Ezért a tisztaság erénye más feladatot jelent a szüzesség természetfölötti állapotában élők számára, és más feladatot jelent azok számára, akik nem ebben az állapotban, hanem például a házasságban élnek. A házastársak közösen, egymás iránti szeretetből vállalt időszakos megtartóztatása jól illeszkedik a tisztaság erényéhez, ez ennek gyakorlása, míg a fogamzásgátlás pontosan ezen erénnyel ellentétes cselekedet, bűn.</p></div>
    </div>
    
    <div class="article">
        <div class="title">Miért nem foganhat a gyermek „lombikban”?</div>
        <div class="categories">erkölcstan</div>
        <div class="summary">Veres András győri püspöknek, az MKPK elnökének Szent István ünnepén tartott beszéde élénk visszhangra talált a magyar közéletben. Erről áttekintés található itt. A lombikbébi eljárásokban általában a magzatok nem emberi személyként vannak kezelve, hanem csak élő szövetcsomóként. Az alkalmazott eljárás &#8230; <a href="https://www.matthaios.hu/miert-nem-foganhat-a-gyermek-lombikban/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Veres András győri püspöknek, az MKPK elnökének Szent István ünnepén tartott beszéde élénk visszhangra talált a magyar közéletben. Erről áttekintés található <a href="http://pestisracok.hu/novak-katalin-elhatarolodott-lombikbebiprogramot-bunnek-nevezo-veres-andras-puspoktol/">itt</a>. A lombikbébi eljárásokban általában a magzatok nem emberi személyként vannak kezelve, hanem csak élő szövetcsomóként. Az alkalmazott eljárás során ezekből több készül, közülük egy kerül beültetésre, a többi sorsa bizonytalan, sokszor megölik vagy lefagyasztva tárolják őket, lehetetlenné téve természetes fejlődésüket, amely fejlődésnek a helye az anya méhe. Ezekben az esetekben első pillanatra nyilvánvaló az élet elleni súlyos bűn, tulajdonképpen itt az abortusz eseteiről van szó. A továbbiakban nem ezzel a nyilvánvaló dologgal foglalkozunk, hanem azzal a kérdéssel, hogy a foganásnak erkölcsileg miért feltétele a házastársak egyesülése, miért rossz az eleve, ha ez enélkül, ettől elszakítva történik.</p>
<p style="text-align: justify;">Ez a téma szorosan kapcsolódik az <a href="https://www.matthaios.hu/a-fogamzasgatlas-tiltasa-2-az-idoszakos-megtartoztatas-es-a-fogamzasgatlas-kulonbsege/">előző bejegyzés</a> témájához. Az előző bejegyzésben arról volt szó, hogy a házastársi egyesülés cselekedetének két, egymással egységben lévő dologra kell irányulnia. Az első ezek közül az élet továbbadására való irányultság. Ez az egyesülés biológiai tényében megvan. A házastársi egyesülésben ez a biológiai alap emelkedik fel két személy szeretetben való egyesülésébe. Ez több mint a biológiai tény, de a biológiai tény szükséges ehhez. A fogamzásgátlás bűnös volta abból adódik, hogy ekkor úgy történik meg az egyesülés, hogy ebből fizikailag, kémiailag, biológiailag kizárják az utód létrejöttének lehetőségét. Tehát itt a bűn abban van, hogy a férfi és a nő az egyesülésre való képességét úgy gyakorolja, hogy ebből fizikailag stb. ki van zárva az utód létrehozásának lehetősége. A módszereket tekintve erre ma már sok lehetőség adódik, kezdve a szülés elkerülése érdekében végzett sterilizációtól az óvszerig. Azelőtt a lehetőség erre csak a Teremtés könyvében említett onánia volt (Ter 38, 8-10). Az ilyen módon eltérített, pervertált <a class="footnote" href="https://www.matthaios.hu/feed/?paged=2#note-4629-1" id="return-note-4629-1" title="A (neo-)tomista erkölcsfilozófiában a szexuális bűnökkel kapcsolatban megtalálható általános érvelés  a    képesség pervertálásának erkölcsi rosszaságán alapuló érvelés. Ld. ezzel kapcsolatban Edward Feser  írását. Feser érdekes hasonlóságot állapít meg a retorzív érveléssel cáfolható performatív ellenmondás és a pervertált képesség között blogjának egyik bejegyzésében."><sup>1</sup></a> egyesülés végrehajtása bármikor, időtől függetlenül kiküszöböli az utód létrehozását és az egyesülésben csak a gyönyör marad meg. Az időszakos megtartóztatás esetén az egyesülés semmilyen eltérítéséről, pervertálásáról nincs szó, mert itt az egyesülésről való lemondás miatt nincs egyesülés. A fogamzásgátlásnak tehát az a problémája, hogy a házastársak egyesüléséből eltávolítják az utód létrejöttére való irányultságot, a lombikbébi eljárásokban pedig magát a házastársak egyesülését távolítják el.<span id="more-4629"></span></p>
<p style="text-align: justify;">Az emberi természethez hozzátartozik a világ, az élővilág megismerése és az ezen a megismerésen alapuló, a világot saját előnyére megváltoztató tevékenysége. Az erre való képesség éppen az ember értelmes természetéből adódik. Ez a képesség az ember, az emberiség javát előmozdító képesség. A biológiai technikák ma már kiterjednek az élőlények egyik legalapvetőbb tevékenységére, a faj fenntartásának tevékenységére is. A házasságok számára a gyermektelenség súlyos probléma. A modern orvostudomány ezt a problémát úgy próbálja orvosolni, hogy ahol a megtermékenyülés esélyei az apa vagy az anya biológiából adódó problémái miatt alacsonyak, ott ezeket az esélyeket azáltal növelik, hogy maga a megtermékenyülés a házastársi egyesülés nélkül történik. A leggyakrabban alkalmazott módszer szerint a laboratóriumban megfogant magzatot később ültetik be az anya méhébe. A másik módszer, az előzőt sokszor próbálkozásként megelőző inszemináció esetében ugyan a foganás is az anya testében történik, de ekkor is házastársi egyesülés nélkül. Ezeket az eljárásokat támogatni látszik az a biológiai tény is, hogy maga a megtermékenyülés sem azonnal a házastársak egyesülésekor történik, hanem csak ezután, valószínűleg órák vagy esetleg akár 1-2 nap elteltével. Milyen alapon állítja akkor a Katolikus Egyház, hogy az új élet foganása csak a házastársak egyesülése következtében engedhető meg?</p>
<p style="text-align: justify;">Az ember természetes erkölcsi érzéke ösztönösen is érezheti azt, hogy az ember esetében az új élet csak a házastársi egyesülésből indulhat el. Az Egyház folyamatos erkölcsi tanításából következik ez, ha ezt az utóbbi évtizedekben elterjedt, mesterséges megtermékenyítési technikák eseteire alkalmazzuk. A köztudat azonban annyira ellentétes ezzel, hogy még a katolikusok körében is zavar lehet ezzel kapcsolatban, jóllehet az Egyház tanítása a kérdésben világos. A természetes erkölcsi érzéket a köztudat eltompíthatja, elnyomhatja, de a köztudat mégsem  lehet irányadó ebben a kérdésben sem, mert ez az emberiség fejlődése folyamán alakul ki, és ez a fejlődés nem mentes az áteredő bűn hatásaitól. Ahogyan az ember jelenlegi bukott állapotára jellemző az értelem elhomályosulása és az akarat rosszrahajlása, úgy ez alól nem lehet kivétel az emberiség fejlődése sem. Ez nem jelenti azt, hogy az emberiség fejlődése teljesen rossz lenne, de azt jelenti, hogy, különösen erkölcsi kérdésekben, ez nem mindig az embernek igazi, természete szerinti kibontakozását támogatja, hanem éppen ellenkezőleg, ezt gátolhatja. Ez különösen  így van azóta, amióta a technikai fejlődést eredetileg hordozó nyugati civilizáció elfordult a kereszténységtől, így vágva el magát Krisztus áteredő bűn sebeit gyógyító kegyelmétől.</p>
<p style="text-align: justify;">A következőkben az ember természetéből kiindulva ismertetünk egy rövid gondolatmenetet, amely alátámasztja az Egyház azon álláspontját, amely szerint az új élet csak a házastársak egyesüléséből indulhat el. Ez és az ehhez hasonló érvelések elfogadásához szükséges, hogy egyrészt elfogadják a gondolatmenet kiindulását (azt is mondhatnánk, szellemi környezetét), másrészt pedig, hogy bizonyos mértékig függetlenítsék magukat a köztudattól. Itt tehát nem arról van szó, hogy az Egyház tanítását „bizonyítjuk”, ennek érvényességéhez ugyanis nem szükségesek az ilyen „bizonyítások”, hanem inkább arról, hogy ennek (egy) antropológiai alátámasztását adjuk.</p>
<p style="text-align: justify;">A gondolatmenet az ember természetéből indul ki, tehát abból a valóságból, ami az ember. Az <a href="https://www.matthaios.hu/a-fogamzasgatlas-tiltasa-2-az-idoszakos-megtartoztatas-es-a-fogamzasgatlas-kulonbsege/">előző bejegyzéshez</a> hasonlóan abból indulunk ki, hogy az ember a test és lélek olyan szoros egysége, amely egységben a lélek (lényegadó) formája a testnek. Ennek megfelelően a jellegzetes emberi cselekedetek is tükrözik ezt a viszonyt: ezek a test cselekedetei is, de ennél többek is, mert a lélek, ennek képességei, az értelem és akarat forrásai a cselekedetnek: a megvalósító akarat mintegy „formáját” adja a cselekedetnek, meghatározza, hogy mi legyen a cselekedet.</p>
<p style="text-align: justify;">A faj fönntartására irányuló biológiai kétneműség az emberben alapja lesz annak, hogy az ember férfiként és nőként létezik és az így létezés több mint egy biológiai tulajdonság, a férfiként és nőként létezés az ember szellemi, lelki tulajdonsága is. Ezért az embernél az utódok születéséről való gondoskodás több mint a csak biológiai értelemben vett egyesülés, ez a férfinak és a nőnek a házasságban való kölcsönös szeretet alapján történő egyesülése. Az új ember, a gyermek születése és a szülők vele való kapcsolata is túllépi a biológiai kereteket. A gyermek iránti szeretet, a gyermek felneveléséért érzett felelősség a férj apakénti, feleségének pedig anyakénti szeretete és felelőssége. Ez a szeretet, amellett, hogy megőrzi az apakénti és anyakénti szeretet jellegzetességeit, közös szeretet, a család keretei között megvalósuló szeretet. A gyermek megfoganásának tehát a férj és a feleség közös akaratából történő, közös emberi cselekedetén kell alapulnia. Az emberi cselekedet pedig külsőleg (biológiailag) is kifejeződő, a gyermek megfoganására irányuló cselekedet. A házasságban egyetlen ilyen közös cselekedet van, ez pedig a házastársak egyesülésének a cselekedete. A mesterséges megtermékenyítésben nincsenek közös cselekedetek, legföljebb közös elhatározások lehetnek, de az ebből fakadó cselekedetek már egyéni, sokszor a családon kívüli személyek cselekedetei.</p>
<div class="footnotes"><h2 class="notes">Jegyzetek:</h2><ol><li id="note-4629-1">A (neo-)tomista erkölcsfilozófiában a szexuális bűnökkel kapcsolatban megtalálható általános érvelés  a    képesség pervertálásának erkölcsi rosszaságán alapuló érvelés. Ld. ezzel kapcsolatban <a href="https://drive.google.com/file/d/0B4SjM0oabZazWC1SRmN0WXVpYkE/view">Edward Feser  írását</a>. Feser érdekes hasonlóságot állapít meg a <a href="https://www.matthaios.hu/mire-jo-es-mire-nem-jo-a-retorziv-erveles/">retorzív érveléssel</a> cáfolható performatív ellenmondás és a pervertált képesség között blogjának egyik <a href="http://edwardfeser.blogspot.hu/2017/02/how-to-be-pervert.html">bejegyzésében</a>. <a href="https://www.matthaios.hu/feed/?paged=2#return-note-4629-1">&#8617;</a></li></ol></div></div>
    </div>
    
    <div class="article">
        <div class="title">A szexuáletika tomista megalapozása (1). Az etika alapja</div>
        <div class="categories">erkölcstan</div>
        <div class="summary">Az előző bejegyzésekben (itt, itt és itt) a fogamzásgátlás tiltásával foglalkoztunk. Most ismét visszatérünk erre a témára. Ebben és a következő bejegyzésekben Edward Feser nyomán egy olyan érvet mutatunk be, amely szinte a szexuáletika központi igazoló eljárásának tekinthető. Ez az &#8230; <a href="https://www.matthaios.hu/a-szexualetika-tomista-megalapozasa-1-az-etika-alapja/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az előző bejegyzésekben (<a href="https://www.matthaios.hu/a-fogamzasgatlas-tiltasa-1-az-egyhaz-erkolcsi-tanitasa/">itt</a>, <a href="https://www.matthaios.hu/a-fogamzasgatlas-tiltasa-2-az-idoszakos-megtartoztatas-es-a-fogamzasgatlas-kulonbsege/">itt</a> és <a href="https://www.matthaios.hu/miert-nem-foganhat-a-gyermek-lombikban/">itt</a>) a fogamzásgátlás tiltásával foglalkoztunk. Most ismét visszatérünk erre a témára. Ebben és a következő bejegyzésekben <a href="https://drive.google.com/file/d/0B4SjM0oabZazWC1SRmN0WXVpYkE/view">Edward Feser nyomán</a> egy olyan érvet mutatunk be, amely szinte a szexuáletika központi igazoló eljárásának tekinthető. Ez az érv a filozófiai etika, a természetes erkölcstan területére tartozik. Ebben az érvben a természetes ész segítségével láthatjuk be az Egyház erkölcsi tanításának helyességét. Nyilvánvaló, hogy az Egyház erkölcsi tanítása kötelező erejét nem ebből az érvelésből nyeri, de ez az érvelés az erkölcsteológiában jól használható. Az érvelés a tomista filozófia érvelése, a tomista antropológia illetve erkölcstan alapelveiből indul ki.</p>
<p style="text-align: justify;">Az ember erkölcsi viselkedésében központi szerepet játszik az erkölcsi értelemben vett jó és rossz. Ezért erkölcsfilozófiáknak is központi kérdése, hogy honnan ered az emberi cselekedeteknek ez az erkölcsi minősítése, mi az erkölcsi jó és rossz. Amikor erkölcsi értékekről beszélnek, akkor arra utalnak, hogy itt valamilyen a széphez és igazhoz hasonló értékről van szó. Egyes álláspontok szerint az erkölcsi jóban a létezésében nézve önmagában véve közömbös emberi cselekedethez hozzájárul valamilyen értékmozzanat, amely ezt a cselekedetet erkölcsileg jóvá vagy rosszá teszi.<span id="more-4653"></span></p>
<p style="text-align: justify;">A tomista filozófiában nem található meg az a merev szétválasztás, amely szerint a létezés és az erkölcsi érték egymástól lényegükben különböznek. A tomista metafizikában a <a href="https://www.matthaios.hu/az-erkolcsi-jo-1-resz/">jó</a>, és vele együtt az igaz és a szép, nem önálló értékek, hanem ezek úgynevezett transzcendentálék, amelyek átjárják az egész létezést. Ezek azonosak magával a létezéssel, a létezésnek azokra a szempontjaira utalnak, amelyek szerint ez a törekvésnek vagy a megismerésnek vagy az esztétikai élvezetnek a tárgya lehet <a class="footnote" href="https://www.matthaios.hu/feed/?paged=2#note-4653-1" id="return-note-4653-1" title="Az egyetemes létmódok, a transzcendentálék összefoglaló leírása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 109-115)."><sup>1</sup></a>. A mi létező fogalmunk értelmünk végessége, tökéletlensége miatt közvetlenül nem utal ezekre a szempontokra, de ezek a valóságban nem különböznek a létezéstől.</p>
<p style="text-align: justify;">Arisztotelész klasszikus meghatározása szerint a jó az, amire vágynak. A következőkben először azzal foglalkozunk, hogy a minden létezőre vonatkozó metafizikai jó fogalmában mit jelent az, hogy minden létező valamilyen vágy, törekvés tárgya. A jó szorosan kapcsolódik a célhoz, a cél az a jó, amelynek a megvalósulására törekednek. A világban történő változások megértéséhez egyrészt szükséges annak a megvalósító oknak az ismerete, amely hatására megtörténik a változás, de ugyanakkor annak a magyarázata is kell a megértéshez, hogy miért éppen ez a változás történik meg, azaz szó van valamilyen cél-okságról, teleológiáról is (ezzel foglalkozó régebbi bejegyzések <a href="https://www.matthaios.hu/a-teleologiai-erv-1-resz/">itt</a> és <a href="https://www.matthaios.hu/a-teleologiai-erv-2-resz/">itt</a> találhatóak). A létezők természetüknél, lényegüknél fogva irányulnak saját létezésük megvalósítására.  A bennük lévő aktív és passzív képességek, potenciák a nekik megfelelő megvalósultságra, aktusra mint célra irányulnak. Az aktív, cselekvő (azaz nem passzív, befogadásra irányuló) képességhez tartozó cselekedet a képesség céljának megvalósulására irányul, ez a cselekvés célja. <em>Omne agens agit propter finem, </em>minden cselekvő valamilyen célért cselekszik.</p>
<p style="text-align: justify;">A „törekvés” szó analóg jelentésű szó. Elsődlegesen ezt az ember szabad akaratának a törekvésére használjuk, de analóg értelemben használhatjuk ezt az emberalatti világra is. Az élettelen világban a cél felé a törekvés a fizikai-kémiai törvényekben valósul meg, a dolgok természetüknél fogva adott célok szerint változnak, működnek ezen törvények szerint. A létezők célra törekvésének ez a legalacsonyabb szintje, mert itt a törekvés nem irányul a létezők valamilyen értelemben való fönnmaradására, erre a területre az átmenő, tranziens cselekvés jellemző. Az élőlények szintjén már megjelenik az életre jellemző teleológia. Az élőlény törekszik saját maga és saját faja fönnmaradására. Természete, képességei a táplálkozásra, az egyed fejlődésére, a faj fönnmaradására irányulnak. Míg az élettelen lények világában a teleológia nem irányul magának a létezőnek a fönnmaradására, hanem csak a világegyetem fizikai-kémiai folyamataiban való részvételre, addig az élet világában jelen van célként az egyed és a faj fönnmaradása. Az inkább tranziens tevékenységre jellemző célok mellett az élőlények esetében megjelennek az egyed vagy a faj szempontjából immanens célok. A jó élőlény az, amely ezeket a dolgokat megvalósítja, de lehetnek olyan élőlények is, amelyek valamely hiány, hiba következtében erre nem képesek. Ezek a célok megvalósítása szempontjából a jó élőlényektől eltérnek, rossz élőlények. Többször emlegetett példa az a tölgyfa, amely gyökereit mélyen ereszti a talajba, ez a jó tölgyfa. Ha pedig ez egy tölgyfa esetében nem sikerül, akkor ez nem jó tölgyfa, ennek fönnmaradása veszélyben van, és emiatt a tölgyfák fajának fönnmaradásához sem tud megfelelően hozzájárulni.</p>
<p style="text-align: justify;">Az önfenntartás, növekedés és fajfenntartás képességeihez az élővilág következő fejlettségi szintjén, az állati élet szintjén ezekhez két új képesség, az érzéki megismerés és az érzéki vágyódás, törekvés képessége járul hozzá. Ezek nem mechanikusan, tölük elszigetelve adódnak az előbbi képességekhez, hanem az új képességek által a régebbi képességek tökéletesebbé válnak, az új képességeknek megfelelően működnek. Ennek megfelelően az állat nemcsak egyszerűen felhasználja a környezetében lévő anyagokat, az őt érő energiát, hanem megkeresi táplálékát vagy vadászattal szerzi meg ezt. A fajfenntartással kapcsolatban az egyedek különböző neműekké válnak és a legfejlettebb állatoknál a szexuális egyesülés lesz a faj fenntartására, az utódok létrehozására irányuló cselekedet.</p>
<p style="text-align: justify;">A metafizikai jó, tehát az a jó, amelyre a létezők természetüknek megfelelően vágynak, amelyre törekednek. Bizonyos esetekben ez a jó nem valósul meg. A létező a megvalósultságának megfelelően jó. Ugyancsak többször említett példa, hogy jó az a nőstényoroszlán, amely gondoskodik kölykeiről, ezek fölnövéséről, fölneveléséről, a rossz nőstényoroszlán pedig ezt valamilyen okból nem teszi meg vagy ezt hiányosan teszi. Itt azonban még mindig csak a metafizikai értelemben vett jóról van szó, amely felé törekedik az élettelen természet, a növény és az állat, de a tudatos törekvésről, vágyról még nincs szó.</p>
<p style="text-align: justify;">A minden egyes emberbe Isten által közvetlenül teremtett, hallhatatlan szellemi lélek által azonban megjelenik a tudatos vágy, a tudatos törekvés. Az emberben az eddigi képességeken, az önfenntartás, a növekedés, a fajfenntartás, az érzéki megismerés és az érzéki vágyódás képességeihez két újabb képesség adódik hozzá, a szellemi megismerés és a szellemi vágyódás, törekvés képességei. A szellemi megismerés képessége az értelem, a szellemi vágyódás, törekvés képessége pedig a szabad akarat. A két szellemi képesség sem mechanikusan adódik hozzá a többi képességhez, hanem átjárja, fölemeli ezeket, ezek a halhatatlan szellemi lélekkel rendelkező ember képességei lesznek. Az emberben a képességek és a nekik megfelelő célok hierarchiát alkotnak, az alacsonyabb rendű képességeknek megfelelő célok alá vannak rendelve a magasabb rendű képességek céljainak.</p>
<p style="text-align: justify;">Az embernek tehát továbbra is célja az önfenntartás, az emberi nem fenntartása, de szellemi természetének megfelelően ezekhez újabb célok járulnak, az igazság, mindenekelőtt pedig az Isten megismerése, továbbá a közösségi élet. Az emberben, mint a többi létezőben megvan a hajlam, a törekvés a természetének megfelelő célok elérésére, de ez a hajlam nem a fizikai-kémiai törvények és nem az ösztönök által érvényesül elsősorban, jóllehet ezek hatása az emberben is jelen van. Az ember a természetének megfelelő célokat és az adott helyzetben az ezeknek megfelelő cselekedeteket értelmével ismeri fel, értelme láttatja meg azt a jót, amely ezekben van és akaratának szabad döntése által hajtja végre a cselekedeteket. Így válik a metafizikai értelemben vett jó az emberi cselekedet erkölcsi tulajdonságává, erkölcsi jóvá. Az ember végessége és tökéletlensége miatt azonban dönthet olyan cselekedet mellett is, amely nem céljai megvalósítása felé irányul, hanem ellenkezőleg, ezek megvalósítását hiúsítja meg. Az ilyen cselekedet erkölcsi tulajdonsága a jó ellentéte, a rossz.</p>
<p style="text-align: justify;">Az ember értelme képes az elméleti, spekulatív igazságok felismerésére, de ugyanakkor képes a gyakorlati cselekvés területén felismerni azt, hogy az ember céljai és az erre irányuló cselekedetek jók, az ezzel ellentétes cselekedetek viszont rosszak. Az értelem képességének ilyen irányú gyakorlását nevezik gyakorlati értelemnek, szembeállítva az elméleti, spekulatív értelemmel. (Ez a szembeállítás azonban nem két egymástól különböző képesség szembeállítása, hanem csak ugyanazon képesség két különböző irányba való gyakorlásának a szembe állítása, vö. ST I q. 79 a.11.) Amint mondtuk, az ember esetében az ember hajlamainak hajtóereje nem a fizikai-kémiai törvényeken és nem az ösztönökön keresztül érvényesül, hanem a gyakorlati értelmen és az akaraton keresztül. A gyakorlati értelem legelső alapelve az, hogy „a jót meg kell tenni, a rosszat el kell kerülni”. Ezt követik azok az alapelvek, amelyek a fenti célokat megvalósítandó jónak tekintik (ST I/II q. 94, a. 2). A gyakorlati értelem a konkrét helyzetben, cselekedetben felismeri a jót, amely aztán az akaratban vágyat ébreszt, felkelti a törekvést ennek a jónak az elérésére, megvalósítására. A megvalósítást az akarat szabad döntése következtében történik meg, amelynek következtében „mozgósítva” lesznek az ember képességei a cselekedet végrehajtására vagy esetleg elkerülésére. Ez a működés azonban lehet hibás is, amikor az ember olyan cselekedetet hajt végre, amelynek a jósága nem igazi, a cselekedet csak látszatra jó, de valójában rossz.</p>
<p style="text-align: justify;">Annak az alapjait, amit az Egyház erkölcsi tanítása és az erkölcsteológia természetes erkölcsi törvénynek nevez (Katolikus Egyház Katekizmusa 1954-60), a tomista antropológia, etika a fentiekben írja le. Ez tehát az erkölcsi jót nem tekinti valamilyen létezéshez külsőleg hozzáadott értéknek, hanem abból a metafizikai jóból származtatja, amely a létezés jósága. Ez a létezők természetében, ennek képességeiben adott célok jósága, amely felé a nem értelmes természet öntudatlanul törekszik. Az ember a saját természetében adott célok felé értelmének fölismerése és szabad akaratának törekvése által halad. Így válik az emberben a metafizikai jó erkölcsi jóvá. Az ember tehát erkölcsileg jó cselekedeteiben természetes hajlamának megfelelően, a természetében, képességeiben adott célok megvalósítására törekszik. Az olyan, valamely képességet használó, ezt megvalósító cselekedet azonban, amely a képességet megvalósító eredeti cselekedetet úgy megváltoztatva használja, hogy az ilyen használat kizárja a cselekedet, a képesség céljának megvalósulását, nem lehet jó cselekedet, hanem csak erkölcsileg rossz cselekedet lehet, hiszen ez éppen a cél meghiúsulását eredményezi. Az Egyház erkölcsi tanításával ellentétes cselekedetek ilyenek, tehát ezek a természetes erkölcstan szerint is erkölcsileg rossz, bűnös cselekedetek. A következőkben a most csak vázlatosan kifejtett, gondolatmenetet fogjuk részletezni az egyes esetekkel kapcsolatban, de ezelőtt még a szexualitás emberi természetben lévő alapjairól lesz részletesebben szó.</p>
<div class="footnotes"><h2 class="notes">Jegyzetek:</h2><ol><li id="note-4653-1">Az egyetemes létmódok, a transzcendentálék összefoglaló leírása megtalálható Tudós-Takács János Bevezetés a filozófiába című könyvében, Ős-Kép Kiadó, 2017, 109-115).  <a href="https://www.matthaios.hu/feed/?paged=2#return-note-4653-1">&#8617;</a></li></ol></div></div>
    </div>
    
    <div class="article">
        <div class="title">A szexuáletika tomista megalapozása (2). A szexualitás az emberi természetben</div>
        <div class="categories">erkölcstan</div>
        <div class="summary">Az előző bejegyzésben arról volt szó, hogy az erkölcsi jó a metafizikai jóban alapozódik meg. Az ember éppúgy a természetének megfelelő céljára irányított létező, mint minden teremtett dolog. Az embernél azonban céljainak követése nem a természeti törvény vagy az ösztönök &#8230; <a href="https://www.matthaios.hu/a-szexualetika-tomista-megalapozasa-2-a-szexualitas-az-emberi-termeszetben/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/a-szexualetika-tomista-megalapozasa-1-az-etika-alapja/">előző bejegyzésben</a> arról volt szó, hogy az erkölcsi jó a metafizikai jóban alapozódik meg. Az ember éppúgy a természetének megfelelő céljára irányított létező, mint minden teremtett dolog. Az embernél azonban céljainak követése nem a természeti törvény vagy az ösztönök által történik, hanem az értelem fölismerése és az akarat döntése által. Az ember képes saját, valóságos céljai ellen is cselekedni. A céloknak megfelelő cselekedet az erkölcsileg jó cselekedet, az ezekkel ellentétes, ezeket meghiúsító cselekedet pedig az erkölcsileg rossz cselekedet, a bűn.</p>
<p style="text-align: justify;">Amikor a szexualitást vizsgáljuk erkölcstani szempontból, abból kell kiindulnunk, hogy ez milyen helyet foglal el ez az emberi természetben, melyek az ennek megfelelő képességnek a céljai <a class="footnote" href="https://www.matthaios.hu/feed/?paged=2#note-4663-1" id="return-note-4663-1" title="A továbbiakban is Edward Feser írására támaszkodva foglalkozunk a szexuáletika tomista szempontból."><sup>1</sup></a>. Ennek megfelelően lehet arról beszélni, hogy a szexuális cselekedetek erkölcsileg jók vagy rosszak. A szexualitás vizsgálatánál abból kell kiindulnunk, hogy az ember lényegénél fogva értelmes állat (animal rationalis), a testnek és a léleknek olyan összetettsége, amelyben a halhatatlan lélek formaként formálja meg a testet. Az embernek ez a lényegi meghatározottsága minden emberi cselekedetre rányomja bélyegét. Az ember két világot köt össze, az anyagi világot és a szellemi világot. Az emberre érvényesek a biológiai törvények, az ember biológiai létező, de ez a biológiai létezés mintegy anyagként viszonyul a szellemi létezéshez. Így az ember cselekedetei egyszerre a biológiai rendből jövő cselekedetek és az értelemmel, szabad akarattal rendelkező létező cselekedetei. Az emberi megismerés például  ugyanúgy az érzékszervek által fölfogott, érzékelt adatokból indul ki, mint az állatok, például a kutya megismerése. Az állatoknál ez a megismerés a magasabb idegműködés szintjén megáll, az ember esetében azonban itt nem fejeződik be, hanem ebből értelmünk egyetemességre irányuló, ítéletekben kifejezett, következtetések által továbbgondolt ismerete lesz. Hasonló a helyzet a szexualitással is, ez is a szexualitás biológiájából indul ki, de nem áll meg itt, hanem ez a halhatatlan szellemi lélekkel rendelkező ember szexualitása lesz. A biológiai kiindulás azonban ezáltal nem változik meg, amint a szemmel való látás sem változik meg azáltal, hogy ez az ember szellemi megismerésének a kiindulópontja lehet. Ha tehát az emberi szexualitás célját vizsgáljuk, akkor a szexualitás biológiában adott célját nem hagyhatjuk figyelmen kívül, ebből kell kiindulnunk.<span id="more-4663"></span></p>
<p style="text-align: justify;">A biológiai rendben egyértelmű, hogy a szexualitásnak célja a faj fennmaradása. Az ezzel kapcsolatos biológiai folyamatok, a szervek formája egyértelműen utal erre. A magasrendű emlősöknél a szexualitás mindenekelőtt a szexuális egyesülés cselekedetéra irányul. Ezt a célt szolgálja az ebben lévő gyönyör is, hiszen enélkül nem lenne vonzó az egyesülés. Minthogy az ember biológiai lény is, az ember esetében is a szexualitás, a szexuális egyesülés célja az utódok létrehozása.</p>
<p style="text-align: justify;">Azonban, mint említettük, az ember biológiából eredő képességei, ebből kiinduló cselekedete a szellemi lélekkel rendelkező ember képessége és cselekedete, ezért ezek nem fejeződnek be a biológiai szinten, nem maradnak csupán biológiai képességek, cselekedetek. Ahogyan a látás csak kiindulópontja a szellemi megismerésnek, úgy a szexualitás is csak kiindul a biológiából, de ez a szellemi lélekkel rendelkező ember szexualitása lesz. A kétneműség biológiai tulajdonság, de ez az emberben az egész emberre, testére, lelkére jellemző tulajdonsággá válik. A biológiai szinten a magasabb rendű emlősöknél az utód létrehozására önmagában nem elég sem a hím, sem a nőstény. Tehát itt megjelenik mindkét részről a teljesség valamely hiánya, valamilyen kiegészítetlenség. Az emberben azonban ez a kiegészítetlenség, kiegészítés után való vágyódás szellemi szintre emelkedik. Ez nemcsak az jelenti, hogy az ember értelmével, értelmi ismeretében tud erről a kiegészítésre való igényről, teljességhiányról. Az ember azt is felismeri, hogy itt ez a kiegészítésre való igény, jóllehet a biológiából indul ki, a személyek, a férfi és a nő egymásra vonatkoztatott kiegészítésre való igénye, sőt ez a kiegészítés egyetlen férfi és egyetlen nő közös életében valósul meg. Ez a kizárólagosság összhangban van a család stabilitásával, amelynek természetes alapjaival itt részletesen nem foglalkozunk, csak megjegyezzük, hogy ebben fontos szerepet játszik a családban felnevelt gyermekek java, az anyának és az apának feladata. Az, amikor egy férfi vagy nő egyetlen másikban látja emberségének kiegészülését, teljessé válását, a szerelem.</p>
<p style="text-align: justify;">Edward Feser a szerelemmel kapcsolatban C. S. Lewis nyomán ennek két arcát a mitológiából vett „Vénusz” és „Erósz” nevekkel világítja meg. „Vénusz” utal az ember szexuális vágyára, amely bizonyos értelemben véve személytelen vágy, ez csak a szexuális egyesülés utáni vágyat jelent. „Erósz” a személyre irányul, ez az egyetlen személy iránti szerelem vágya. „Vénusz” és „Erosz” nem két különböző dolog, hanem csak két pólus ugyanabban a dologban. Feser azt írja, hogy az „Erósz” „Vénusz” tökéletessége, míg „Vénusz” a tökéletlen „Erósz”.</p>
<p style="text-align: justify;">Az ember esetében tehát a faj fenntartásának célja beleágyazódik az ember szellemi természetének megfelelően abba a valóságba, amely egyrészt biológiai valóság is, de lelki valóság is. A kiindulás a biológia, de az ember szexuális képessége ebben nem nyeri el tökéletességét. Így az ember szexuális egyesülése, az utódok létrehozásának biológiából öröklött célja mellett új célt nyer, ez pedig a férfi és a nő szerelemben, házasságban történő egyesülése. A szexuális egyesüléssel járó gyönyör mind a két célt szolgálja. Egyrészt ez arra indítja az embert, hogy egyáltalán vágyakozzon a szexuális egyesülés után és így az utódok létrehozását szolgálja. Másrészt ez a házasságban történő egyesülésben az ajándék szerepét tölti be, a férfi és a nő egymást ajándékozzák meg ezzel.</p>
<p style="text-align: justify;">A fentiekből már látszik a két cél egymáshoz való viszonya. Az egyesülés cselekedete a biológiai rendben az utódok létrehozására irányul. Tehát ez a cél abban az értelemben mondható elsőnek, hogy enélkül nem lenne a biológiai rendben egyesülés, ez ad ennek értelmet. Maga a biológiai egyesülés azonban a házastársak egyesülésében éri el az embernek megfelelő tökéletességét, azaz ez ennek a második célja. A második cél azonban az első célt is tökéletesíti, mert a továbbiakban már nem csak egy biológiai értelemben vett utód létrehozásáról van szó, hanem a gyermekről, aki ember, és aki ennek az apának és ennek az anyának a gyermeke. A következőkben a rövid megnevezés érdekében, jobb híján az utód létrehozásának célját prokreatív célnak, a házastársak egyesülését mint célt pedig unitív célnak fogjuk nevezni. (Addig, amíg meg nem találjuk ezek rövid magyar elnevezését.)</p>
<p style="text-align: justify;">Összefoglalva tehát a következőket mondhatjuk: magának a biológiai értelemben vett egyesülésnek két célja van, ezek közül az egyik a prokreatív cél. Az ember esetében azonban biológiai egyesülés a házastársak egyesülésében nyeri el az ember természetének megfelelő tökéletességét, ez a második cél, az unitív cél. Tulajdonképpen beszélhetünk egy harmadik célról is, a gyönyörről is, de, amint láttuk,  ez csak alárendelt cél, alá van rendelve a prokreatív és az unitív célnak. Az ember természetében, az ebben lévő célok rendjében tehát így helyezhető el a szexualitás. Ez a biológia rendből indul ki, de tökéletességét az ember szellemi természetében éri el. Amikor egy cselekedet az ember természetének, az ebben lévő célok rendjének megfelelő, akkor ez erkölcsileg jó. Amennyiben azonban a cselekedet olyan, hogy meghiúsítja az ehhez természete szerint kapcsoldó célokat, akkor ez erkölcsileg rossz, bűnös cselekedet. A prokreatív cél nem jelenti azt, hogy minden egyes egyesülésnek következménye lesz új élet születése. Ebből következik, hogy csak az unitív cél megvalósulása nem jelenti azt, hogy a cselekedet elvesztette volna prokreatív céljára való biológiai irányultságát. Amikor azonban a cselekedetet magát úgy módosítják, hogy az ilyen módosítással végrehajtott cselekedetben a módosítás miatt meghiúsul a prokreatív cél, akkor az emberi természetben adott célok rendje sérül. Az ilyen cselekedet az ember természetében adott rend ellen irányul, azért ez a cselekedet, a fogamzásgátlás erkölcsileg rossz cselekedet. Erről részletesebben lesz szó a következő bejegyzésben.</p>
<div class="footnotes"><h2 class="notes">Jegyzetek:</h2><ol><li id="note-4663-1">A továbbiakban is <a href="https://drive.google.com/file/d/0B4SjM0oabZazWC1SRmN0WXVpYkE/view">Edward Feser írására</a> támaszkodva foglalkozunk a szexuáletika tomista szempontból. <a href="https://www.matthaios.hu/feed/?paged=2#return-note-4663-1">&#8617;</a></li></ol></div></div>
    </div>
    
    <div class="article">
        <div class="title">A szexuáletika tomista megalapozása (3)</div>
        <div class="categories">erkölcstan</div>
        <div class="summary">Az egyik régebbi bejegyzésben arról volt szó, hogy a tomista filozófia szerint az erkölcsi jó a metafizikai jóra, a jóra, mint a létezés jóságára alapul. Minden létező dolog természeténél fogva van célokra irányítva és a létező számára ezeknek a céloknak &#8230; <a href="https://www.matthaios.hu/a-szexualetika-tomista-megalapozasa-3/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az egyik <a href="https://www.matthaios.hu/a-szexualetika-tomista-megalapozasa-1-az-etika-alapja/">régebbi bejegyzésben</a> arról volt szó, hogy a tomista filozófia szerint az erkölcsi jó a metafizikai jóra, a jóra, mint a létezés jóságára alapul. Minden létező dolog természeténél fogva van célokra irányítva és a létező számára ezeknek a céloknak a megvalósítása a jó. Az ember alatti világban ez a célra törekvés nem tudatos, az ember viszont értelmével felismeri a célját, amely számára megvalósítandó jóként jelenik meg, az akarat pedig szabadon dönt valamilyen megvalósítandó jó mellett. Ha az ember cselekvése összhangban van természetében adott céljaival, akkor ez erkölcsi értelemben véve jó cselekedet, ellenkező esetben pedig ez rossz cselekedet, bűn.</p>
<p style="text-align: justify;">Az <a href="https://www.matthaios.hu/a-szexualetika-tomista-megalapozasa-2-a-szexualitas-az-emberi-termeszetben/">előző bejegyzésben</a> az ember szexualitásának mint képességnek a célját vizsgáltuk. Megállapítottuk, hogy ennek (a bejegyzésben bevezetett kifejezéseket használva) prokreatív és unitív célja van. A prokreatív cél abból adódik, hogy az embernek mint biológiai létezőnek célja az emberi nem fennmaradásáról, utódokról való gondoskodás. Az unitív cél azt jelenti, hogy a férfi és a nő mint személyek a szexualitás képességének használatában szeretetben egyesülnek. Az ember természetében lévő szexuális képességnek tehát kettős célja van: a prokreatív és az unitív cél. Ez a két cél olyan értelemben ad egységet, hogy ezek együttesen adják meg a szexualitás értelmét, bármelyik is hiányzik a kettő közül, a szexualitás az emberi természetben értelmetlen lenne. Fontos hangsúlyozni, hogy ez a kettősség nem az ember szándékából adódik, hanem az ember természetéből, ez akkor is megvan, ha ez nincs a cselekvő ember szándékában.<span id="more-4679"></span></p>
<p style="text-align: justify;">A prokreatív céllal kapcsolatban azt is megállapíthatjuk, hogy ez a cél nem jelenti azt, hogy a szexuális képesség minden használatának következménye új élet megfoganása lesz. A szexuális egyesülés úgy irányul a prokreatív célra, hogy ennek eredményeként a hímívarsejteknek a női szervezetbe jutásával olyan helyzet keletkezik, amely lehetővé teszi egy hímivarsejtnek a petesejttel való találkozását, a megtermékenyülést. A helyzet létrejötte azonban nem vonja feltétlenül maga után azt is, hogy ez a találkozás megtörténik. A szexuális képességnek tehát általános értelemben vett célja az, hogy a megtermékenyülés által új emberi életek, új emberek jöjjenek létre, de a képesség cselekedetének, a képesség gyakorlásának a közvetlen célja a fentiekben leírt, foganást az emberi cselekedet oldaláról lehetővé tevő helyzet létrehozása. Maga a megtermékenyülés ezt követően, ezen kívül történik és nem minden esetben történik meg.</p>
<p style="text-align: justify;">A fentiekben leírt helyzet létrehozása adja meg tehát a szexuális egyesülés prokreatív célra irányulását. Enélkül ez nem lehet erkölcsös cselekedet, mert csak az ilyen cselekedet van összhangban az embernek természetében adott céljaival. Tehát a szexuális képesség minden olyan megvalósulása, amelynek nem eredménye ezen helyzet létrejötte, erkölcsileg rossz cselekedet, tárgyát tekintve bűn. Minthogy a maszturbáció, a homoszexuális cselekedet nem eredményeznek ilyen helyzetet, ezek tárgyukat tekintve bűnök.</p>
<p style="text-align: justify;">Hasonló a helyzet a fogamzásgátlással is. A fogamzásgátlás olyan szándékosan végrehajtott cselekedet, amelynek hatása megakadályozza azt, hogy az egyesülés eredményeként előállt helyzetben benne legyen az a képesség, hogy ezt foganás követhesse. A fogamzásgátlás egyes eseteiben a fent említett helyzet közvetlen megakadályozásáról van szó (például óvszer). Más esetekben a  megfelelő helyzet ugyan előáll, de a cselekedetet követően valamilyen olyan ember által okozott hatás érvényesül, amely megakadályozza a foganást, mert például a petesejt termelődése, érése a hatás következtében meg van akadályozva, vagy akár a megtermékenyített petesejt méhfalba való beágyazódása van megakadályozva, ami már nemcsak fogamzásgátlás, hanem abortusz is. A fogamzásgátlás és a terméketlen időszakokban történt egyesülés között fontos különbség van. Jóllehet egyik esetben sem követi a fentiekben leírt helyzetet a megtermékenyülés, de ez a terméketlen időszakban való egyesülés esetében nem azért van így, mert egy olyan ember által okozott hatás érvényesül, amely megakadályozza azt, hogy a helyzet létrejöjjön vagy ezt foganás követhesse. A fogamzásgátlás esetében azonban ez történik. A fogamzásgátló cselekedet kapcsolódhat az egyes egyesülésekhez (például óvszerhasználat), de ez kifejtheti hatását az egyesülés több cselekedetében is, sőt erről van szó akkor is, amikor a sterilizáció egyetlen cselekedete az összes ezt követő egyesülésben kifejti akadályozó hatását. Ha azonban a sterilizáció valamely súlyos, életet fenyegető betegséget elhárító műtét következtében, mellékhatásként áll elő, természetesen nem lehet a fogamzásgátlás bűnéről beszélni, a képességek közti sorrendben ugyanis az élet fönntartásának képessége megelőzi a szexuális képességet.</p>
<p style="text-align: justify;">A szexuális képesség gyakorlásáról egyes esetekben vagy általánosságban lemondani erkölcsileg lehet jó. Minthogy a szexuális képességnek két célja van, a prokreatív és unitív cél, ezért akkor is megengedett a képesség gyakorlása, ha ezt nagy valószínűséggel vagy biztosan nem követi foganás. A képesség gyakorlása erkölcsileg azáltal válik rosszá, hogy ehhez hozzájárul egy olyan cselekedet, amely akadályozó hatását magában az egyesülésben fejti ki.</p>
<p style="text-align: justify;">Azt is mondhatjuk, hogy a fogamzásgátlásban az egyesülés és az ebben a prokreatív irányultságot a fenti értelemben megakadályozó másik cselekedet egy egységet képeznek. Ez az egység azáltal jön létre, hogy az egyesülésben az ehhez természeténél fogva nem tartozó cselekedet fizikai (kémiai, biológiai) értelemben vett hatása akadályozza akár az ondósejtek női szervezetbe jutását, akár magát a foganást. Ennek az egységnek a következtében rossz erkölcsileg a fogamzásgátlás. Nyilvánvaló, hogy a terméketlen időszakban történő egyesüléskor ilyen egységről nem beszélhetünk.</p>
<p style="text-align: justify;">A fentiekben csak a szexuális képességekből adódó cselekedetek erkölcsiségéről volt szó, de nem volt arról részletesebben szó, hogy ezek a cselekedetek a házasságon kívül erkölcsileg rosszak. Nem beszéltünk részletesebben a házasság emberi természetben lévő gyökereiről, arról, hogy miért az egy férfi és egy nő közötti fölbonthatatlan házasság az egyetlen intézmény, amelyen belül céljának megfelelően gyakorolható a szexualitás képessége. Ez adódik az egy férfi és nő közötti kapcsolat kizárólagos voltából és a gyermek megfelelő felnevelésének kötelezettségéből, de ezzel most részletesen itt nem foglalkozunk. Ezzel a bejegyzéssel most egy időre lezárul ez a téma.</p></div>
    </div>
    
    <div class="article">
        <div class="title">Aquinói Szent Tamás Krisztus Atyának való alávetettségéről (ST III. q. 20)</div>
        <div class="categories">egyéb</div>
        <div class="summary">A nagy krisztológiai zsinatok tanítása szerint Jézus Krisztusnak, a megtestesült Igének az egységében nincs külön emberi személy, hiszen ez az egység hüposztatikus egység, személyben megvalósuló egység. Ez az egység az örök Ige isteni személyében áll fenn.. A fölvetett kérdés Jézus &#8230; <a href="https://www.matthaios.hu/aquinoi-szent-tamas-krisztus-atyanak-valo-alavetettsegerol-st-iii-q-20/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A nagy krisztológiai zsinatok tanítása szerint Jézus Krisztusnak, a megtestesült Igének az egységében nincs külön emberi személy, hiszen ez az egység hüposztatikus egység, személyben megvalósuló egység. Ez az egység az örök Ige isteni személyében áll fenn.. A fölvetett kérdés Jézus Krisztusnak, illetve emberségének az Atyához és Istenhez (így saját magához, mint Istenhez) való viszonyával foglalkozik. Hasonló témával foglalkozik a következő (21.) kérdés is, amely Jézus Krisztus imádságával foglalkozik. </em></p>
<p style="text-align: justify;"><em>Aquinói Szent Tamás, miközben állítja, hogy Jézus Krisztus alá van vetve az Atyának, Istennek, rámutat arra, hogy ez az alávetettség embersége miatt van. Erre az egyetemes zsinatokra támaszkodó, következetes gondolkodásmódra napjaink teológiai gondolkodásában is szükség lenne. Lépten-nyomon találkozunk olyan kísérletekkel, amelyek nem összeegyeztethetőek a kalcedóni zsinat dogmájával, azzal, hogy az egység az Ige személyében áll fenn, nem pedig a természetek valamilyen összekeveredésében. Napjainkban nem ritkán találkozunk azzal, hogy Jézus Krisztus kifejezetten emberi tulajdonságait valamilyen módon isteni tulajdonságként vagy a szentháromsági személyek belső tulajdonságaként akarják bemutatni. Így például arról beszélnek, hogy maga az Isten, az Atya szenved. Az ilyen gondolkodás gyökerében a kalcedóni zsinat valamilyen értelemben vett elutasítása áll.<span id="more-4701"></span></em></p>
<p style="text-align: center;">20. KÉRDÉS</p>
<p style="text-align: center;">[Jézus Krisztus Atyának való alárendeltsége]</p>
<p style="text-align: justify;">A következőkben Krisztus Atyához való viszonyáról mondottakkal kell foglalkoznunk. Ezek közül egyes dolgok az ő Atyához való viszonyát érintik, mint az, hogy ő alá van vetve az Atyának; hogy ő maga is imádkozott; hogy ő neki papként szolgált. Más dolgok viszont az Atya hozzá való viszonyáról mondanak vagy mondhatnak valamit, mint hogy őt örökbe fogadta volna az Atya; vagy hogy őt az Atya valamire eleve rendelte. Először tehát Krisztus Atyának való alávetettségével kell foglalkoznunk; másodszor az ő imádságával; harmadszor az ő papságával; negyedszer fiúvá fogadásával, hogy vajon ez állítható-e róla; ötödször az ő eleve rendelésével.</p>
<p style="text-align: justify;">Az elsővel kapcsolatban két kérdés vetődik föl:</p>
<ol style="text-align: justify;">
<li style="text-align: left;"><a href="https://www.matthaios.hu/feed/#szakasz1">Alá van-e vetve Krisztus az Atyának?</a></li>
<li style="text-align: left;"><a href="https://www.matthaios.hu/feed/#szakasz2">Alá van-e vetve saját magának?</a></li>
</ol>
<p style="text-align: justify;"><a name="szakasz1"></a></p>
<p style="text-align: justify;"><strong>1. SZAKASZ</strong>  [Alá van-e vetve Krisztus az Atyának?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1.  Úgy látszik, hogy nem szabad Krisztus Atyának való alávetettségéről beszélni. Ugyanis minden, ami alá van vetve az Atyaistennek, teremtmény, mert az Egyház dogmáiról szóló könyv <a class="footnote" href="https://www.matthaios.hu/feed/#note-4701-1" id="return-note-4701-1" title="Szent Ágostonnak is tulajdonított könyv, de a szerzője Gennadius marseille-i pap."><sup>1</sup></a> azt mondja, hogy <em>a Szentháromságban semmi </em> <em>sincs, ami szolgálna vagy alá lenne vetve</em>. De a szó tulajdonképpeni jelentésében <a class="footnote" href="https://www.matthaios.hu/feed/#note-4701-2" id="return-note-4701-2" title="Simpliciter."><sup>2</sup></a> nem lehet mondani, hogy Krisztus teremtmény, amint ezt fentebb mondottuk. Tehát a szó tulajdonképpeni jelentésében nem mondhatjuk, hogy Krisztus alá van vetve az Atyának.</p>
<p style="text-align: justify;">2.  Ezenkívül, azért mondják, hogy valami alá van vetve Istennek, mert ez az uralmát szolgálja. De Krisztusban az emberi természetnek nem lehet szolgálatot tulajdonítani, mert azt mondja Damaszkuszi János 3. könyvében, hogy <em>tudnunk kell, nem mondhatjuk szolgának, </em> tudniillik Krisztus emberi természetét. <em>A „szolgálat” ugyanis nem a természetre utaló szó, hanem ez valamilyen vonatkozásra utal, mint az „atyaság” és a „fiúság” szavak.</em> Tehát Krisztus emberi természete szerint nincs alávetve az Atyának.</p>
<p style="text-align: justify;">3.  Ezenkívül, az első korintusiaknak írt levél (1Kor 15, 28) mondja, hogy m<em>ikor pedig minden alá lesz vetve neki, akkor a Fiú maga is aláveti magát annak, aki mindent alávetett neki. </em>De, amint a Zsidókhoz írt levél (Zsid 2, 8) mondja: <em>most azonban még nem látjuk, hogy minden alá van vetve neki</em>. Tehát ő még nincs alávetve annak, aki mindent alávetett neki.</p>
<p style="text-align: justify;"><strong>Ezzel szemben áll </strong>az, amit János evangéliuma mond (Jn 14, 28): <em>az Atya nagyobb nálam. </em>Ágoston mondja a Szentháromságról írt 1. könyvében, hogy <em>a Szentírás okkal mondja mindkettőt: a Fiú egyenlő az Atyával; és az Atya nagyobb a Fiúnál. Az előzőt az isteni forma, az utóbbit a szolga formája miatt mindenféle összekeveredés nélkül gondoljuk. </em>A kisebb azonban alá van vetve a nagyobbnak. Tehát Krisztus a szolga formája szerint van alávetve az Atyának.</p>
<p style="text-align: justify;"><strong>Válaszul</strong> azt kell mondanunk, hogy minden, valamilyen természettel rendelkező dologhoz azok tartoznak hozzá, amelyek az illető természet sajátosságai. Az emberi természet állapota szerint háromféleként van alávetve Istennek. Először a jóság fokozata szerint, mert az isteni természet  magának a jóságnak a lényege, amint ez nyilvánvaló Aeropagita Dénes isteni nevekről írt művének első fejezete alapján; a teremtett természet pedig az isteni jóságban való valamilyen részesedéssel rendelkezik, mintegy az isteni jóságból áradó sugaraknak alávetve. Másodszor, az emberi természet alá van vetve Isten hatalmának, amint az emberi természet, mint minden teremtmény alá van vetve az isteni rendelkezés hatásának. Harmadszor, az emberi természet saját cselekedetei által különlegesen is alá van vetve Istennek, amennyiben saját akaratával engedelmeskedik parancsainak. Maga Krisztus vallja magáról ezt a háromszoros alávetettségét az Atyával szemben. Az első fajta alávetettséget illetően Máté evangéliumában (Mt 19, 17): <em>Miért kérdezel engem a jóról? Csak egyvalaki a jó, az Isten. </em>Erről mondja Jeromos, <em>minthogy őt jó mesternek nevezték és nem vallották meg, hogy ő Isten vagy Isten Fia, azt mondta, hogy bármilyen szent ember is Istennel összehasonlítva nem szent. </em>Ezzel tette érthetővé, hogy ő maga emberi természete szerint nem éri el az isteni jóság fokát. És amint Ágoston mondja a Szentháromságról szóló művének 6. könyvében, <em>ami nem tömege szerint nagy, abban a nagyobb ugyanazt jelenti, mint a jobb; ezért az Atya nagyobb Krisztusnál emberi természete szerint.  </em>A<em> </em>második fajta alávetettséget Krisztusnak tulajdonítjuk, amennyiben mindaz, ami vele emberségét illetően történik, isteni rendelkezés következtében történik. Ezért mondja Aeropagita Dénes a mennyei hierarchiáról szóló könyve negyedik fejezetében, hogy <em>Krisztus alá van vetve az Atyaisten rendelkezéseinek</em>. Ez a szolgálatnak alávetettsége, amely szerint minden teremtmény Istennek szolgál a Bölcsesség könyve szavainak megfelelően (Bölcs 16, 24), amelyek <em>neked a Teremtőnek szolgáló teremtményről</em> beszélnek. Ennek megfelelően a filippieknek írt levél (Fil 2, 7) szerint Isten Fia <em>a szolga formáját vette fel</em><em>. </em>A harmadik fajta alávetettséget maga Krisztus tulajdonítja magának János evangéliuma szerint (Jn 8, 29): <em>azt teszem, ami kedves neki.</em> Ezért mondja a filippieknek írt levél (Fil 2, 8), hogy <em>a halálig engedelmes volt az Atyának.</em></p>
<p style="text-align: justify;">At 1. ellenvetésre azt kell mondanunk, hogy amint a szó tulajdonképpeni jelentésében nem mondhatjuk, hogy Krisztus teremtmény, hanem csak azt, hogy emberi természete szerint teremtmény, akár hozzátesszük ezt a megszorítást, akár nem, amint erről föntebb szó volt <a class="footnote" href="https://www.matthaios.hu/feed/#note-4701-3" id="return-note-4701-3" title="q. 16 a. 8."><sup>3</sup></a>; úgy nem mondhatjuk, hogy a szó tulajdonléppeni jelentésében Krisztus alá van vetve az Atyának, hanem csak, hogy emberi természete szerint van alávetve az Atyának, még akkor is, ha ezt a megszorítást nem tesszük hozzá. Ezt azonban érdemes hozzátenni, hogy elkerüljük Ariusz tévedését, aki a Fiút kisebbnek tartotta az Atyánál.</p>
<p style="text-align: justify;">A 2. ellenvetésre azt kell mondanunk, hogy a szolgálat és az uralom viszonya a cselekvésben és ennek elszenvedésében van megalapozva, amennyiben tudniillik a szolgát az úr mozgatja a felette való uralom szerint. A cselekvést azonban nem tulajdonítjuk a természetnek mint cselekvőnek, hanem ezt a személynek tulajdonítjuk, a Filozófus szerint ugyanis a cselekedet a suppositum-okat és az egyedieket illeti meg. A cselekvést annyiban tulajdonítjuk a természetnek, amennyiben a személy vagy hüposztaszisz cselekszik. Így jóllehet nem sajátszerűen mondjuk, hogy a természet úr vagy szolga, de már sajátszerűen mondjuk, hogy valamely személy vagy hüposztaszisz úr vagy szolga az egyik vagy a másik természet szerint. És így semmi sem tiltja, hogy azt mondjuk, Krisztus alá van vetve az Atyának vagy neki szolgál emberi természete szerint.</p>
<p style="text-align: justify;">A 3. ellenvetésre az kell válaszolnunk, hogy amint Ágoston mondja a Szentháromságról írt műve első könyvében, <em>Krisztus akkor adja át az országot Istennek és az Atyának, amikor az igazakat, akikben most a hit által uralkodik, el fogja vezetni a látásra, </em>tudniillik hogy lássák az Atya és a Fiú közös lényegét. Akkor majd teljesen alá lesz vetve az Atyának, de nemcsak magában, hanem tagjaiban is az isteni jóságban való teljes részesülés által. Akkor mindenek teljesen alá lesznek vetve neki velük kapcsolatos akaratának végső beteljesülése által. Jóllehet most is alá van vetve neki minden, ami a hatalmát illeti, amint ezt Máté evangéliuma (Mt 28, 18) mondja: <em>nekem adatott minden hatalom a mennyben és a földön stb.</em></p>
<p style="text-align: justify;"><a name="szakasz2"></a></p>
<p style="text-align: justify;"><strong>2. SZAKASZ  </strong>[Alá van-e vetve saját magának?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy Krisztus nincs saját magának alávetve. Cirill ugyanis azt mondja az efezusi zsinathoz írt levelében, hogy Krisztus nem szolgája és nem ura saját magának. <em>Ugyanis balgaság, de még inkább szentségtörő így beszélni vagy vélekedni. </em>Ezt erősíti meg Damaszkuszi János is harmadik könyvében: <em>ugyanaz a létező, Krisztus nem lehet magának szolgája és ura</em>. De amennyiben mondjuk, hogy Krisztus az Atya szolgája, neki van alávetve. Tehát Krisztus nincs alávetve saját magának.</p>
<p style="text-align: justify;">2.  Ezenkívül, a szolga vonatkoztatva van urához. De semmi sem vonatkozhat magára, ezért mondja Hilariusz a Szentháromságról szóló könyvében: <em>semmi sem hasonló vagy egyenlő magával. </em>Tehát Krisztus nem lehet saját maga szolgája. Következésképpen nem lehet magának alávetve.</p>
<p style="text-align: justify;">3.  Ezenkívül, <em>amint az értelmes lélek és a test egy ember, úgy Isten és ember az egy Krisztus</em>, mondja Atanáz. De az emberről nem mondják, mert a teste alá van vetve a léleknek, hogy alá van vetve magának, vagy a maga szolgája, vagy nagyobb magánál. Tehát Krisztusról sem mondható, hogy alá van vetve magának, mert embersége alá van vetve istenségének.</p>
<p style="text-align: justify;"><strong>Ezzel szemben áll</strong>, amit Ágoston mond a Szentháromságról szóló első könyvében: <em>az igazság ezen a módon nyilvánul meg</em>, tudniillik, hogy az Atya nagyobb Krisztusnál emberi természete szerint, <em>hogy a Fiú kisebb magánál</em>.</p>
<p style="text-align: justify;"><strong>Továbbá</strong>, amint Ágoston érvel ugyanott, a szolga formáját úgy fogadta be a Fiú, hogy ne veszítse el Isten formáját. De Isten Atyában és Fiúban közös formája szerint az Atya nagyobb a Fiúnál ennek emberi természete szerint. Tehát a Fiú is nagyobb magánál emberi természete szerint.</p>
<p style="text-align: justify;"><strong>Továbbá</strong>, Krisztus emberi természete szerint az Atyaisten szolgája János evangéliuma szerint (Jn 20, 17): <em>fölmegyek az én Atyámhoz és a ti Atyátokhoz, az én Istenemhez és a ti Istenetekhez</em>.  De mindaz, aki az Atya szolgája, a Fiú szolgája is, másként nem lenne mindaz, ami az Atyáé, a Fiúé is. Tehát Krisztus saját maga szolgája és magának alá van vetve.</p>
<p style="text-align: justify;"><strong>Válaszul</strong> azt kell mondanunk, amint erről szó volt, hogy szolgának vagy úrnak lenni a személynek vagy hüposztaszisznak a tulajdonsága valamilyen természet szerint. Amikor tehát arról van szó, hogy Krisztus ura vagy szolgája saját magának vagy, hogy az Isten Igéje ura az ember Krisztusnak, ezt kétféle módon lehet érteni. Első módon úgy lehet ezt érteni, hogy ez egy másik hüposztaszisz vagy személy szempontjából van mondva, mintegy úgy, hogy más a személye Isten Igéjének, aki úr, és más a szolgáló embernek. Ez Nesztoriusz eretneksége. Nesztoriuszt elítélve mondja az efezusi zsinat, <em>ha valaki azt mondja, hogy az Atyaistentől való Ige Krisztus Istene vagy ura, és nem vallja inkább azt, hogy ő egyszerre Isten és ember, úgymint a Szentírás szerint testté lett Ige, legyen kiközösítve. </em>Ugyanígy tagadja ezt Cirill és Damaszkuszi János. Ugyanebben az értelemben tagadnunk kell, hogy Krisztus kisebb magánál vagy, hogy alá van vetve önmagának. Más módon lehet azonban ezt érteni az egy személyben vagy hüposztasziszban lévő természetek különbözősége alapján. Így ezen természetek egyike szerint, amelyben az Atyával megegyezik, mondhatjuk, hogy Krisztus az Atyával együtt előbb létezik és uralkodik, a velünk megegyező másik természet szerint pedig alávetett és szolgál. Ebben az értelemben mondja Ágoston, hogy a Fiú kisebb az Atyánál.</p>
<p style="text-align: justify;">Tudnunk kell azonban, hogy a „Krisztus” név a személy neve, amint a „Fiú” név is a személy neve. Így abszolút értelemben mondhatjuk Krisztusról, amit a személy szempontjából tulajdonítunk neki. Ez a személy örök és az ilyenféle vonatkozásokat, amelyek inkább sajátosan a személyre tartoznak, abszolút értelemben mondhatjuk róla. Azokat a tulajdonságokat azonban, amelyek emberi személye szerint illetik meg őt, inkább megszorítással kell állítanunk róla. Így a szó tulajdonképpeni jelentésében mondjuk róla, hogy ő a legnagyobb, hogy ő úr, hogy ő uralkodó, azt azonban, hogy alá van vetve vagy kisebb vagy szolga, megszorítással kell tulajdonítanunk neki, tudniillik emberi természete szerint.</p>
<p style="text-align: justify;">Az 1. ellenvetésre azt kell mondanunk, hogy Cirill és Damaszkuszi János abban az értelemben tagadják, hogy Krisztus saját maga ura, amely szerint ez a személyek többségére utalna. Ez történik ugyanis, amikor valaki a szó tulajdonképpeni jelentésében valakinek az ura.</p>
<p style="text-align: justify;">A 2. ellenvetésre azt kell mondanunk, hogy a szó tulajdonképpeni jelentésében szükséges, hogy más legyen az úr és más legyen a szolga. Lehet azonban az úr és szolga viszonyát úgy is nézni, hogy az úr saját maga számára úr, de más és más szempontból.</p>
<p style="text-align: justify;">A 3. ellenvetésre azt kell mondanunk, hogy az ember különböző, egymásnak alárendelt részei alapján a Filozófus is az Etika V. könyvében azt mondja, hogy <em>az ember igazságossága saját magához van rendelve, </em>amennyiben a haragvó és vágyó képességek az értelemnek engedelmeskednek. Ilyen értelemben lehet mondani, hogy egy ember saját részei szempontjából magának alá van vetve, saját magának szolgál.</p>
<p style="text-align: justify;">A többi érveléssel kapcsolatos válasz nyilvánvaló az előbb mondottakból. Ugyanis Ágoston az emberi természet szerint mondja, hogy a Fiú kisebb magánál vagy magának alá van vetve, nem pedig azért, mert különböző személyekről van szó.</p>
<div class="footnotes"><h2 class="notes">Jegyzetek:</h2><ol><li id="note-4701-1">Szent Ágostonnak is tulajdonított könyv, de a szerzője <a href="https://en.wikipedia.org/wiki/Gennadius_of_Massilia">Gennadius</a> marseille-i pap. <a href="https://www.matthaios.hu/feed/#return-note-4701-1">&#8617;</a></li><li id="note-4701-2"><em>Simpliciter.</em> <a href="https://www.matthaios.hu/feed/#return-note-4701-2">&#8617;</a></li><li id="note-4701-3">q. 16 a. 8. <a href="https://www.matthaios.hu/feed/#return-note-4701-3">&#8617;</a></li></ol></div></div>
    </div>
    
    <div class="article">
        <div class="title">Az emberi természet fölvétele különösen illik az Igéhez (SCG. IV. c. 42)</div>
        <div class="categories">fordítások</div>
        <div class="summary">A teremtés, a megtestesülés és a megváltás tényei nem vezethetőek le abból, amit Istenről tudunk. A Szentháromság titka sem vezethető le abból, amit Istenről értelmünk természetes ereje által tudunk, de a hívő értelem tudja, hogy az isteni létezés olyan értelemben &#8230; <a href="https://www.matthaios.hu/az-emberi-termeszet-folvetele-kulonosen-illik-az-igehez-scg-iv-c-42/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>A teremtés, a megtestesülés és a megváltás tényei nem vezethetőek le abból, amit Istenről tudunk. A Szentháromság titka sem vezethető le abból, amit Istenről értelmünk természetes ereje által tudunk, de a hívő értelem tudja, hogy az isteni létezés olyan értelemben elválaszthatatlan a Szentháromságtól, hogy Isten nem lehet Isten csak a Szentháromságban. Isten kifelé irányuló tettei szempontjából azonban nincs ilyen szükségszerűség. Isten lehet Isten teremtés, me</em><i>gtestesülés és megváltás nélkül is. Az 1. Vatikáni Zsinat dogmaként (DH 3025) mondja ki, hogy Isten a világot és a benne való dolgokat „kényszertől mentesen, szabad akaratból” teremtette. </i></p>
<p style="text-align: justify;"><em>Az értelem számára a dolgok azonban elsősorban szükségszerű okaik által érthetőek meg, azaz olyan okok által, amelyek szükségszerűen okozzák a dolgot. A szabad cselekvés, éppen szabadsága miatt az értelem számára nem teljesen megindokolható. Így például a teremtésből szükségszerűen el tudunk jutni a teremtő Istenhez, de Istenből kiindulva nem tudunk teljes értelmi magyarázatot, levezetést adni  arra, hogy Isten világot teremtett. Hasonló a helyzet a kinyilatkoztatás, a megtestesülés és a megváltás misztériumaival is. Ezért ilyenkor a teológiai gondolkozás, érvelés, amikor a „miértre” keresi a választ, az úgynevezett konveniencia-érvekhez fordul: nem ad levezetést, de bemutatja, hogy ami mellett „érvelünk”, igen mély összhangban van azzal, amit Istenről, más hittitkokról tudunk. Magát a <a href="https://dictzone.com/latin-magyar-szotar/convenio%204%20veni%2C%20ventus">convenio</a> ígét magyarra az „illő”, „illik”, „megfelel” szavakkal lehet lefordítani.<span id="more-4739"></span></em></p>
<p style="text-align: justify;"><em>Aquinói Szent Tamás alább (latinból) lefordított szövege (Summa Contra Gentiles IV. 42. fejezet) arra a belső összhangra mutat rá, amely az Ige személye és az emberi természet között van. Megemlítjük még, hogy a Summa Theologiae megtestesülés megfelelőségéről szóló kérdésének már korábban elkészült <a href="https://www.matthaios.hu/aquinoi-szent-tamas-a-megtestesules-megfelelosegerol-st-iii-q-1/">a fordítása</a>.</em></p>
<p style="text-align: center;"><strong>42. fejezet</strong></p>
<p style="text-align: center;"><strong>Az emberi természet fölvétele különösen illik az Igéhez</strong></p>
<p style="text-align: justify;">A fentiekből nyilvánvaló, hogy az emberi természet fölvétele a legnagyobb mértékben illik az Ige személyéhez. Ha ugyanis az emberi természet fölvétele az emberek üdvösségére van, és az ember végső üdvössége abban áll, hogy értelmes része az első igazság szemlélete által a tökéletességre jusson, akkor illet, hogy az Atyától értelmi eredéssel származó Ige az emberi természetet fölvegye.</p>
<p style="text-align: justify;">Továbbá, bizonyos értelemben véve különösen nagy rokonság látható az Ige és az emberi természet között. Az ember ugyanis aszerint alkot külön fajt, hogy értelmes. Az „ige” szó pedig közel áll az értelemhez: ezért a görög nyelvben a „logosz” igét és értelmet jelent. Így tehát az előbb említett rokonság miatt különösen megfelelő, hogy az Ige az értelmes természettel kerüljön egységbe. A Szentírás a „képmás” szót egyaránt alkalmazza az Igére és az emberre. Az apostol ugyanis a Kolosszeiekhez írt levélben (Kol 1, 15) úgy beszél az Igéről, mint aki az Isten láthatatlan képmása. Ugyanezt mondja a Korintusiakhoz írt első levél az emberről (1Kor 11, 7): a férfi Isten képmása.</p>
<p style="text-align: justify;">Az Ige valamilyen értelemben nemcsak az értelmes természettel rokon, hanem egyetemesen is lehet ilyenről szó, minden teremtménnyel kapcsolatban. Az Ige ugyanis minden Istentől teremtett dolog értelmes lényegét magában foglalja, ahogyan a mesterember értelmének fogalmával fölfogja az elkészítettek lényegét. Így tehát az összes teremtmény nem más, mint valamilyen reális kifejeződése és megjelenítése annak, amit az isteni Ige fogalmában tartalmaz. Ezért mondjuk, hogy minden Ő általa lett. Ezért tehát megfelelő, hogy az Ige a teremtménnyel, tudniillik az emberi természettel kerüljön egységbe.</p></div>
    </div>
    
    <div class="article">
        <div class="title">A hitletétemény és a fejlődés</div>
        <div class="categories">egyéb</div>
        <div class="summary">A jezsuita blogon, a blog megjegyzéseiben több alkalomból fölmerült az a kérdés, hogy az Egyház régebi és újabb tanításai szembekerülhetnek-e egymással. Lehet-e az új tanítás a régebbi kifejezett tagadása? Megjelenhet-e valami olyan új a tanításban, amelynek nincs semmi előzménye? A &#8230; <a href="https://www.matthaios.hu/a-hitletetemeny-es-a-fejlodes/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">A jezsuita blogon, a blog megjegyzéseiben több alkalomból fölmerült az a kérdés, hogy az Egyház régebi és újabb tanításai szembekerülhetnek-e egymással. Lehet-e az új tanítás a régebbi kifejezett tagadása? Megjelenhet-e valami olyan új a tanításban, amelynek nincs semmi előzménye?</p>
<p style="text-align: justify;">A fenti kérdéseket tovább pontosítva, ezeket a hitletéteményre (depositum fidei) kell elsősorban vonatkoztatnunk. Tehát van-e olyan fejlődés a hitletéteményben, amely az ebben lévő valamely, korábbi állítás tagadását eredményezi? Bővülhet-e úgy a hitletétemény, hogy bővülésének semmi előzménye nincs: a történelem folyamán az emberiség fejlődése kiegészítheti-e a hitleltéteményt?</p>
<p style="text-align: justify;">A hitletétemény szorosan kapcsolódik a kinyilatkoztatáshoz, ez a kinyilatkoztatásnak az idők folyamán az Egyházban továbbadott tartalma. A kinyilatkoztatásban Isten közvetlenül, nem a teremtésen keresztül szól az emberhez. Ilyen kinyilatkoztatást kaptak az őszűlök, ilyenről van szó például Noé történetében. Majd Isten Ábrahámot szólította meg, és ettől kezdve a kinyilatkoztatásban bizonyos folyamatosságról beszélhetünk. A kinyilatkoztatás az ősatyák korától kezdve kíséri Izrael történelmét Mózesen, a prófétákon, az ószövetségi szentírókon keresztül addig, amíg Isten „a végső napokban pedig Fia által szólt hozzánk” (Zsid 1, 2). Benne le is záródik a kinyilatkoztatás, hiszen Isten a saját Fiában mindent elmondott az emberiségnek, amit közölni akart. Ezért az apostoli kor végével az egész emberiségre vonatkozó, az egész emberiségre nézve kötelező kinyilatkoztatás lezárult. A lényeget tekintve az apostoli Egyház már tartalmazza mindazt a tökéletességet, ami Jézus Krisztus Egyházára jellemző. A 2. Vatikáni Zsinat <em><a href="http://uj.katolikus.hu/konyvtar.php?h=11#DV4">Dei Verbum</a></em> dogmatikus konstitúciója ezt írja (4): <em>„A krisztusi üdvrend tehát mint új és végleges szövetség sohasem múlik el, és már semmiféle új nyilvános kinyilatkoztatást nem kell várnunk a mi Urunk Jézus Krisztus dicsőséges eljöveteléig <i>(vö.</i> <i>1Tim 6,14</i>; <i>Tit 2,13)”</i>. </em>A Katolikus Egyház Katekizmusa megismétli ezt, majd így folytatja (66):<em><em> „</em>Mindazonáltal, jóllehet a kinyilatkoztatás lezárult, tartalmát tökéletesen nem merítettük ki; a keresztény hit feladata, hogy századok folyamán lépésről lépésre fölfogja teljes tartalmát”. </em>Tehát az Egyház már nem kap új kinyilatkoztatást, nem lehet ennek történetében gyökeresen új korszakról, például a Szentlélek koráról beszélni, ahogyan ezt <a href="https://en.wikipedia.org/wiki/Joachim_of_Fiore">Joachim a Fiore</a> tette, aki új korszakként az igazságosság és törvény uralmát felváltó szabadság uralmáról, tökéletes társadalomról beszélt. Ezért az Egyházon belül minden „forradalmi retorika” szembenáll az Egyház lényegével.<span id="more-4751"></span></p>
<p style="text-align: justify;">Az apostolok a tanítást a kinyilatkoztatás végső és minden eddigit fölülmúló forrásától, Jézus Krisztustól személyesen kapták. Szent Pál apostol pedig, aki földi életében nem találkozott Jézus Krisztussal, először a Damaszkusz felé  vezető úton, majd elragadtatásában, látomásában találkozott vele, Szent Pál egészen „a harmadik égig ragadtatott”. Így a kinyilatkoztatás továbbadása az apostoli hagyományban, ennek folytonosságában történik mind a mai napig, az idők végezetéig. Az apostoli hagyomány átadásának két formája alakult ki az apostoli korban: ez írott formában az újszövetségi Szentírásban és nem írott formában a szóbeli hagyományban adódott át. A későbbiek folyamán az utóbbival kapcsolatban is megjelenik az írott forma, de ezek az írások már tekintélyükben különböznek a Szentírás könyveitől. A történelem tanúsága szerint a hagyományok az idők folyamán jelentősen megváltozhatnak, eltorzulhatnak, ezért az apostoli hagyomány átadása a Szentlélek működésének erejében történik, a hagyomány sértetlenségét és épségét az Egyház Tanítóhivatala biztosítja, mintegy ez az az intézmény, amelyen keresztül különleges, intézményes formában van jelen a Szentlélek működése.</p>
<p style="text-align: justify;">Így jutunk el a hitletétemény fogalmához: ez az a szent örökség, „letétbe helyezett érték”, amely az Egyházra, a Tanítóhivatalra van bízva, és amelynek megőrzése és sértetlen továbbadása az Egyháznak, tagjainak, de különösen a hierarchiának, a Tanítóhivatalnak a kötelessége. A hitletétemény nem öncélú tanok gyűjteménye, ezek az ismeretek az életre, az örök életre, az üdvösségre vonatkoznak. A hitletétemény átadása nem is szorítkozik kizárólagosan a Tanítóhivatal működésére, ez az átadás az egész Egyház életében, gyakorlatában, például a liturgiában is történik. A hitletétemény a keresztény élettől elválaszthatatlan, ezért minden olyan kísérlet, amely ezt, az ebben lévő tartalmakat az élettől, a „gyakorlattól” elválasztott elméletnek tekinti, ugyancsak az Egyház lényegével áll szemben.</p>
<p style="text-align: justify;">A hitletétemény átadása időben lejátszódó, „történelmi” folyamat, ezért ezzel kapcsolatban is van változás, fejlődés. Ez a fejlődés, azonban más mint a világban általában tapasztalható fejlődés, amelyben a különböző, politikai, tudományos, művészeti stb. forradalmak megtagadják az előzőeket, ezek tagadásával, teljesen új alapokra építve próbálják biztosítani az emberiség fejlődését, haladását. A hitletéteményben lévő fejlődés a Szentlélek működésének a jegyében történik, ez a hit titka. Erről így ír a 2. Vatikáni Zsinat <em><a href="http://uj.katolikus.hu/konyvtar.php?h=11">Dei Verbum</a></em> dogmatikus konstitúciója (8):</p>
<blockquote><p><span style="font-size: medium;">Ez az apostoloktól származó hagyomány a Szentlélek segítségével az Egyházban kibontakozik:<a href="http://uj.katolikus.hu/konyvtar.php?h=11#J12" name="JB12">[12]</a> egyre teljesebb lesz az áthagyományozott dolgok és szavak megértése, részben a hívők elmélkedése és keresései folytán, akik a szívükben el-elgondolkodnak rajtuk <i>(vö.</i><i>Lk 2,19.51)</i>; részben a tapasztalt lelki dolgok benső megértéséből; részben azok igehirdetéséből, akik a püspöki utódlással együtt megkapták az igazság biztos karizmáját is. Az Egyház ugyanis a századok folyamán állandóan az isteni igazság teljessége felé tart, míg csak be nem teljesednek benne Isten igéi.</span></p></blockquote>
<p style="text-align: justify;">A Tanítóhivatalról így ír a konstitúció (9):</p>
<blockquote><p><span style="font-size: medium;">A feladat pedig, hogy hitelesen magyarázza Isten írott vagy áthagyományozott<a href="http://uj.katolikus.hu/konyvtar.php?h=11#J15" name="JB15">[15]</a>igéjét, kizárólag az Egyház eleven Tanítóhivatalára van bízva,<a href="http://uj.katolikus.hu/konyvtar.php?h=11#J16" name="JB16">[16]</a> mely tekintélyét Jézus Krisztus nevében gyakorolja. Ez a Tanítóhivatal nem Isten szava fölött, hanem annak szolgálatában áll, csak az áthagyományozottat tanítja, amennyiben ezt a Hagyományt isteni parancs alapján, a Szentlélek vezetésével áhítatosan hallgatja, szentül őrzi, hűségesen kifejti, és a hitnek ebből az egyetlen letéteményéből meríti azt, amit Isten kinyilatkoztatásként, hogy higgyük, elénk ad.</span></p></blockquote>
<p style="text-align: justify;">Az 1. Vatikáni Zsinat a pápai tévedhetetlenséggel kapcsolatban, a <em><a href="https://denzingerhu.wordpress.com/magyar-denzinger/dok-3000/">Pastor Aeternus</a></em> hittani rendelkezésben így ír (3070): „<em>Péter utódainak nem avégett lett megígérve a Szentlélek, hogy annak kinyilatkoztatása nyomán új tanítást hozzanak nyilvánosságra, hanem hogy miközben ő mellettük áll, az apostolok révén átadott kinyilatkoztatást vagyis a hitletéteményt szentül őrizzék és helyesen magyarázzák”</em>.</p>
<p style="text-align: justify;">A hitletéteménnyel kapcsolatos fejlődés tehát különleges, a világban általában nem tapasztalható fejlődés, amelyben a fejlődés magát a lényeget nem érinti. A fejlődés itt különleges irányban halad: a bennfoglaltnak a kifejezetté válása felé. Erre utal Aquinói Szent Tamás is válaszolva arra az ellenvetésre, kérdésre, hogy mi szükség van még hitvallásokra is, ha a Szentírás a hit olyan mértéke (regula fidei), amelyhez semmit sem lehet hozzáadni, amiből semmit sem lehet elvenni. Szent Tamás válasza így hangzik: <em>„a hit igazságát a Szentírás szétszórtan és különböző módokon tartalmazza, egyes esetekben homályosan, így ahhoz, hogy ezeket kiemeljék a Szentírásból, hosszú tanulmány és gyakorlat szükséges, amihez nem tudnak mindazok eljutni, akik számára szükséges a hit igazságának ismerete”</em> (ST II-II q. 1 a. 7 ad 1). A fejlődés írányát tehát jellemezhetjük a kiemeléssel, a homályos kifejezetté tételével is. A <em>Dei Verbum</em> konstitúció így beszél erről a fejlődésről (8): <em>„így Isten, aki egykor szólt, szünet nélkül beszélget szeretett Fiának menyasszonyával, és a Szentlélek, aki által az Egyházban és az Egyház által a világban fölhangzik az evangélium élő szava, elvezeti a hívőket a teljes igazságra, és az Ő műve, hogy Krisztus igéje elevenen él bennük <i>(vö.</i> <i>Kol 3,16)”. </i></em></p>
<p style="text-align: justify;">A fentiekből nyilvánvaló, hogy a hitletétemény, Isten szava nem határozható meg úgy, hogy ez kijelentések eleve adott, teljesen lezárt halmaza, jóllehet ez kijelentésekben fogalmazható meg és az idők folyamán kijelentésekben fogalmazódott és fogalmazódik meg. Ezek a kijelentések sokszor évszázadokkal a kinyilatkoztatás lezáródása után fogalmazódnak meg, de ezek nem lehetnek ellentétben a korábban már megfogalmazódott kijelentésekkel. Ezek ugyancsak nem vonatkozhatnak lényegüket tekintve olyan új dolgokra Istennel, az emberrel, Isten embert megváltó művével, az üdvösséggel kapcsolatban, amelyek valamilyen módon, bennfoglaltan már nem lettek volna meg a hitletéteményben. Nem a lényeget tekintve azonban lehetnek ezekben új dolgok. Ilyenek lehetnek például a megfogalmazásban használt szavak. Hasonlóan, különösen akkor, amikor az Egyház erkölcsi tanítását alkalmazzák a konkrét történelmi helyzetre, felmerülhetnek új jelenségek, eddig nem használt fogalmak. Az is előfordulhat, hogy az emberi természetet nem lényegében érintő intézmények a történelem folyamán új jelentést, szerepet kapnak. Ezeknek a figyelembevétele sem jelenti azonban azt, hogy a korábban megfogalmazott tanításnak, az erkölcsi elveknek (például a szexualitással kapcsolatban) ellent lehet mondani, vagy ezekkel kapcsolatban új tanítást lehet adni. Vannak olyan kísérletek is, amelyek az Egyház erkölcsi tanítását a hitletéteményből eltávolítani igyekeznek (erről részletesebben <a href="http://katolikusvalasz.blog.hu/2017/10/29/csak_a_dogmak_tevedhetetlenek">itt</a> van szó).</p>
<p style="text-align: justify;">Fontos megjegyzés, hogy a teológia nem azonos a hitletéteménnyel. A teológia a hitletétemény értelmi, tudományos feldolgozása. Ebből is látszik, hogy a hitletétemény a teológia fölött áll. Tehát az a teológia, amely nem igazodik a hitletéteményhez, rossz teológia. A hitletétemény tudományos szintű feldolgozásában azonban az egyes koroknak, történelmi helyzeteknek, sőt kultúráknak megfelelően lehetnek különböző vélemények, különböző stílusok, iskolák, irányzatok. Így beszélhetünk nyugati, keleti, latin, bizánci,  tomista, skotista, molinista stb. teológiai irányzatokról. Mégis azt kell mondanunk, hogy az olyan teológiák, amelyek szinte gyökerében tagadnak minden folytonosságot, hajlamosabbá válnak a heterodoxiára és így arra, hogy rossz teológiává váljanak.</p>
<p style="text-align: justify;">Befejezésül még a hitletéteménnyel való kapcsolata és hasonlósága miatt röviden szólnánk arról, hogy a szentségek, azaz a kegyelem, az isteni élet belénk áramlásának hatékony jelei, lényegüket tekintve krisztusi alapításúak. Ezért ezek lényegüket tekintve azonosak az Egyház egész történelme folyamán, jólehet a kiszolgáltatásuk teljes szertartása változáson, fejlődésen ment keresztül. Minthogy a hét szentség alapjában tartozik az Egyház struktúrájához, ezért az Egyház a Trienti Zsinat dogmájában tanítja, hogy ezeket magának az Egyháznak az alapítója, Jézus Krisztus alapította (DH 1601). Ez azonban nyilván nem jelenti azt, hogy a szentségek kiszolgáltatásának részletes szertartásai is a kezdettől fogva teljesen meg voltak határozva. Ezzel kapcsolatban inkább csak a szentségi jelek „legalapvetőbb” meghatározásáról van szó, de maguknak a jeleknek az alkalmazásával kapcsolatban is találkozunk nem lényegi eltérésekkel (például a latin és a bizánci liturgikus gyakorlatban). Erről így ír a Katolikus Egyház Katekizmusa (1117):</p>
<blockquote><p><span style="font-size: medium;">Az Egyház a Lélek által, aki Őt &#8220;bevezeti a teljes igazságba&#8221; (Jn 16,13), lassanként ismerte meg e Krisztustól kapott kincset, és határozta meg pontosabban &#8220;kiszolgáltatását&#8221;, hasonlóan ahhoz, ahogy Isten misztériumainak hűséges gondnokaként <a href="http://www.katolikus.hu/kek/kek01076.html#J30" name="JB30">[30] </a>a Szentírás kánonja és a hit tanítása tekintetében tette. Így az Egyház az évszázadok folyamán fölismerte, hogy liturgikus ünneplései között van hét, melyek a szó sajátos értelmében az Úr által alapított szentségek.</span></p></blockquote></div>
    </div>
    
    <div class="article">
        <div class="title">Megjegyzések a „koinonia” fogalmához</div>
        <div class="categories">Egyház</div>
        <div class="summary">Ez az írás tulajdonképpen egy megjegyzés a jezsuita blog „Koinonia – közösség: egy katolikus alapszó régi és mai jelentéséről” című írásához. Az írás tartalmát röviden a következőkben foglalhatjuk össze: először szó van a Trienti Zsinat utáni egyháztan negatív jelenségéről, Bellarmin &#8230; <a href="https://www.matthaios.hu/megjegyzesek-a-koinonia-fogalmahoz/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Ez az írás tulajdonképpen egy megjegyzés a jezsuita blog „Koinonia – közösség: egy katolikus alapszó régi és mai jelentéséről” című <a href="http://jezsuita.blog.hu">írásához</a>. Az írás tartalmát röviden a következőkben foglalhatjuk össze: először szó van a Trienti Zsinat utáni egyháztan negatív jelenségéről, Bellarmin Szent Róbert egyháztagságot leíró szempontjairól. Bellarmin Szent Róbert szerint a teljes egyháztagsághoz az egység hármas köteléke szükséges: egység a szentségekben, a tanításban és egység a hierarchiával. A szerző szerint az egyháztagság ilyen meghatározása szükséges, de mára már meghaladottá vált: <em>”A kezdeményezés méltánylandó, ám ma – a karteziánus filozófiát ért megsemmisítő (posztmodern, fenomenológiai, hermeneutikai stb.) kritikát figyelembe véve – már aligha gondolkodhatunk ugyanígy.”</em></p>
<p style="text-align: justify;">A továbbiakban, a szakadás hermeneutikájának megfelelően ezzel szembe van állítva a napjainkban elterjedt kommunió-egyháztan központi fogalma, a „koinonia”, a kommunió, a közösség fogalma. Az eszmefuttatást mintegy keretbe foglalja a kommunióról tudomást nem vévő, Ferenc pápa ellen lázadó integristákra való hivatkozás (első bekezdés) és lényegében ennek megismétlése az utolsó bekezdésben, ezúttal azonban a „fundamentalista” megnevezést használva. Nyilvánvaló, hogy a pápa elleni lázadást a kommunió megsértésének kell tartanunk, de a pápa tanításával, ennek problematikus értelmezéseivel kapcsolatos kérdések föltevése nem tekinthető lázadásnak, különösen akkor nem, ha ezek nincsenek összhangban elődeinek tanításával. A szerző adós marad ezzel a megkülönböztetéssel. Erre a bejegyzés végén még visszatérünk.<span id="more-4773"></span></p>
<p style="text-align: justify;">A szakadás hermeneutikáját mint teológiai stílust általában nem jellemzi az Egyház régi tanításának közvetlen, kifejezett tagadása. Ezek szükségességét elismerik, de az erre vonatkozó kijelentések mesterkéltnek tűnnek, nem illeszkednek a szövegbe, inkább csak valamilyen „megnyugtatásul” szolgálnak. A lényeg az, hogy nincs szó szerves összefüggésről, a régit is magába foglaló, sokszor ebből kiinduló fejlődésről. Így, mint említettük, Bellarmin Szent Róbert egyháztagságról szóló meghatározásának szükségességét az írás sem tagadja, de a szakadásszerű szembeállítás miatt ez a kijelentés „idegen testnek”, összefüggés nélkülinek tűnik a szövegben.</p>
<p style="text-align: justify;">Pedig a 2. Vatikáni Zsinat Egyházról szóló, <a href="http://uj.katolikus.hu/konyvtar.php?h=3">Lumen Gentium</a> dogmatikai konstitúciója, amikor a Katolikus Egyház tagjairól beszél, megismétli a Bellarmin Szent Róbert által említett hármas köteléket (14): <em>„Az Egyház közösségébe azok épülnek be teljesen, akik Krisztus Lelkének birtokában az Egyház egész berendezését és az üdvösség minden eszközét benne elfogadják, és látható közösségében &#8212; a hitvallás, a szentségek, az egyházkormányzat és az egyházi közösség kötelékeivel &#8212; kapcsolódnak Krisztushoz, aki Egyházát a pápa és a püspökök által kormányozza.”  </em>Az LG szerint Jézus Krisztus Egyháza „<em>e világban mint alkotmányos és rendezett társaság a Péter utóda és a vele közösségben élő püspökök által kormányzott katolikus Egyházban létezik” </em>(8)<em>.</em> A Hittani Kongregáció <a href="http://uj.katolikus.hu/konyvtar.php?h=149"><em>Dominus Jesus</em></a> nyilatkozata azokat az egyházakat, amelyek nincsenek közösségben a Katolikus Egyházzal, de megvan náluk az apostoli folytonosság és az érvényes Eucharisztia, tehát a keleti egyházakat, részegyházaknak nevezi: <em>„ezekben az egyházakban is Krisztus Egyháza van jelen és működik, jóllehet hiányzik a katolikus Egyházzal való teljes közösség, mert nem fogadják el a primátus katolikus tanítását”</em> (17). A protestáns közösségek azonban nem egyházak a szó sajátos értelmében, de <em>„akiket e közösségekben megkeresztelnek, azok a keresztség révén beletestesülnek Krisztusba, s ezért bizonyos, jóllehet tökéletlen közösségben vannak az Egyházzal</em> (17).</p>
<p style="text-align: justify;">Az 1985-ben <a href="https://www.ewtn.com/library/CURIA/SYNFINAL.HTM">tartott rendkívüli püspöki szinódus</a> az Egyház titkának megvilágítására a kommunió fogalmát javasolta. A Hittani Kongregáció 1992-ben <a href="http://www.vatican.va/roman_curia/congregations/cfaith/documents/rc_con_cfaith_doc_28051992_communionis-notio_en.html">levelet írt</a> a püspökökhöz a kommunióra építő egyháztanokkal kapcsolatban. A levél felhívja a figyelmet annak szükségességére, hogy a kommunió fogalmát az Egyházat leíró más fogalmakkal (Krisztus Titokzatos Teste, Isten Népe) együtt, integráltan kell alkalmazni, figyelembe véve azt a kapcsolatot, amely az Egyház, mint közösség  és az Egyház mint szentség között van. Azt is hangsúlyozza a levél, hogy a kommunió, a közösség fogalma analóg fogalom (nem „univok”), ezért ezt az Egyházra alkalmazva a Szentírás és a patrisztikus hagyomány keretein belül kell értelmezni (3).</p>
<p style="text-align: justify;">A kommunió fogalma mindig két irányra, egy vertikális (közösség Istennel) és egy horizontális (közösség az emberekkel) irányra vonatkozik. A kommunió egyszerre látható és láthatatlan. A kommunió láthatatlan valósága a közösség az Atyával a Fiú által a Szentlélekben és az isteni természetben részesülő emberek egymással való közössége. Ezt írja a levél (4):</p>
<blockquote><p><span style="font-size: medium;">Itt a földön, az Egyházban az apostoli tanításban, a szentségekben és a hierarchikus rendben bensőséges kapcsolat van a láthatatlan közösség és a látható közösség között. Ezen isteni ajándékok által, amelyek nagyon is látható valóságok, valósul meg különböző módokon a történelemben Krisztus prófétai, papi és királyi működése az emberiség üdvösségére. A kommunió láthatatlan és látható elemeinek ezen kapcsolata teszi az Egyházat az üdvösség szentségévé.</span></p></blockquote>
<p style="text-align: justify;">Így kapcsolódik tehát az egyháztagság Bellarmin Szent Róbert által említett hármas köteléke az Egyháznak mint kommuniónak a szemléletéhez.</p>
<p style="text-align: justify;">Megjegyezzük még, hogy Joseph Ratzinger bíboros, a Hittani Kongregáció prefektusa egy 2001-ben tartott konferencián <a href="https://www.ewtn.com/library/curia/cdfeccv2.htm">előadást tartott a 2. Vatikáni Zsinat egyháztanáról</a>. Előadásában említette, hogy hálás és boldog volt, amikor az 1985-ös szinódus a kommuniót helyezte az egyháztannal kapcsolatban a központi helyre. Majd így folytatja: <em>„A következő évek megmutatták azt a tényt, hogy semmilyen szó, még a legjobb és legmélyebb jelentésű szó sem mentes a félreértéstől. Olyan mértékben, hogy a „kommunió” szó is egy könnyű jelszóvá vált, leértékelődött és eltorzult.”  </em>A későbbi pápa kijelentését azzal indokolja, hogy a kommunió is az „Isten népe” kifejezéshez hasonló sorsra jutott: a túlzottan horizontális értelmezés elnyomta a vertikális, Istenre vonatkozó jelentést. (Sok kommunióra alapozott egyháztan szinte kizárólagosan csak az egyetemes egyház és a helyi egyházak témájával, az ezek közti hatalmi viszonyokkal foglalkozott.)</p>
<p style="text-align: justify;">Érdekes az előadás következő megjegyzése is:</p>
<blockquote><p><span style="font-size: medium;">Szembesülve a kommunió fogalmának 1985 után bekövetkezett „redukciójával”, a Hittani Kongregáció helyénvalónak látta, hogy elkészítsen egy dokumentumot a „Levél a Katolikus Egyház püspökeihez az Egyház kommuniókénti értelmezésének néhány kérdéséről” címmel. A levelet 1992 május 28-án adtuk ki. Manapság az a teológus, akit érdekel a hírneve, kötelezőnek érzik, hogy a Hittani Kongregációtól származó bármely dokumentumot bírálja. Levelünk a bírálatok özönével találkozott, a szövegnek csak kis része találkozott elfogadással.</span></p></blockquote>
<p style="text-align: justify;">Az utóbbi időben (tulajdonképpen a 2. Vatikáni Zsinat befejezése óta) a Tanítóhivatal folyamatos leértékelődése történik. Ez nemcsak a Tanítóhivatal fontos intézményével, a Hittani Kongregációval szemben van így, hanem a pápai megnyilatkozásokkal, enciklikákkal kapcsolatban is. Elég itt most csak Boldog VI. Pál <em>Humanae Vitae</em> enciklikájára (1968) gondolnunk. A bírálatok általában a „haladónak” nevezhető irányzatoktól érkeztek, amelyek a Tanítóhivatal tanítását, állásfoglalását nem találták eléggé „haladónak”. Ferenc pápa pápaságával megváltozott a helyzet, mert néha az ő megnyilatkozásaival kapcsolatban nem az a probléma, hogy ezek nem elég „haladók”, hanem inkább a tanítás folytonosságát, az előző pápák tanításával való összhangot illetően merülnek föl megalapozott kérdések, problémák. Mindenesetre különös az a „hevesség”, amellyel azon irányzatok képviselői, amelyeknek nagy szerepük volt a Tanítóhivatal leértékelődésének folyamatában, most a Tanítóhivatal tekintélyére hivatkozva ítélik el a kérdések, problémák fölvetőit. Ez is utal arra, hogy napjainkban az Egyház válságos helyzetben van, amelynek jele a Tanítóhivatal helyzete is. A végső kimenetelt illetően természetesen a hitből következően optimistának kell lennünk, helyre fog állni a tanító Egyház Jézus Krisztustól eredő tekintélye, de ez nem jelenti azt, hogy az Egyház a közvetlen jövőben „könnyű” időknek néz elébe.</p></div>
    </div>
    
    <div class="article">
        <div class="title">Aquinói Szent Tamás a megtestesülés megfelelőségéről (ST III q. 1)</div>
        <div class="categories">fordítások</div>
        <div class="summary">Az alábbiak a Summa Theologiae harmadik része 1. kérdésének fordítását tartalmazzák a latin szövegből. Már régebben elkészült az első három szakasz fordítása, most kiegészítjük ezt a még hiányzó három szakasz fordításával.  A harmadik rész előszavában Szent Tamás a rész célját &#8230; <a href="https://www.matthaios.hu/aquinoi-szent-tamas-a-megtestesules-megfelelosegerol-st-iii-q-1-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Az alábbiak a Summa Theologiae harmadik része 1. kérdésének fordítását tartalmazzák a latin szövegből. Már régebben elkészült az első három szakasz fordítása, most kiegészítjük ezt a még hiányzó három szakasz fordításával. </em></p>
<p style="text-align: justify;"><em>A harmadik rész előszavában Szent Tamás a rész célját abban jelöli meg, hogy miután az előző részek foglalkoztak az ember végső céljával, az erényekkel és a bűnökkel, ebben a részben az emberiség üdvözítőjéről és az ő jótéteményeiről lesz szó. A rész először magával üdvözítővel foglalkozik, majd ezt követően a szentségekkel, végül pedig azzal, amit mai szóval eszkatológiának nevezünk. Szent Tamás a harmadik rész írását a bűnbánat szentségének tárgyalása közben abbahagyta, az elmaradt részt gondolatai és más művei alapján munkatársai írták meg.</em></p>
<p style="text-align: justify;"><em>Az üdvözítőről szóló részben először a megtestesülés titkáról van szó, majd ezt követően Jézus Krisztus üdvözítő tetteiről és szenvedéséről. Az utóbbi témával foglalkozó kérdések közül néhánynak a fordítása már megtalálható a blogon. A most lefordított szöveghez és a még le nem fordított szövegekhez jó bevezetés található <a href="http://www.labjegyzetek.com/kezd337lap/karacsonyi-keszulet-torrell-atyaval">itt</a>.<span id="more-4807"></span></em></p>
<p style="text-align: center;">1<em>. </em>KÉRDÉS</p>
<p style="text-align: center;">[A megtestesülés megfelelősége]</p>
<p style="text-align: justify;">Az első résszel kapcsolatban <a class="footnote" href="https://www.matthaios.hu/feed/#note-4807-1" id="return-note-4807-1" title="Azaz magáról az üdvözítőről szóló résszel kapcsolatban"><sup>1</sup></a> három témával kell foglalkoznunk: (1) a megtestesülés megfelelőségével; (2) a megtestesült Ige egységének módjával; (3) az egység következményeivel. A megtestesülés megfelelőségével kapcsolatban hat kérdés merül fel:</p>
<ol style="text-align: justify;">
<li style="text-align: left;"><a href="https://www.matthaios.hu/feed/#szakasz1">Megfelelő volt-e, hogy az Isten megtestesüljön?</a></li>
<li style="text-align: left;"><a href="https://www.matthaios.hu/feed/#szakasz2">Szükséges volt-e ez az emberi nem helyreállításához?</a></li>
<li style="text-align: left;"><a href="https://www.matthaios.hu/feed/#szakasz3">Megtestesült volna-e Isten, ha nem lett volna bűn?</a></li>
<li style="text-align: left;"><a href="https://www.matthaios.hu/feed/#szakasz4">Az Ige elsősorban azért testesült-e meg, hogy inkább az áteredő bűn ellen vagy a személyesen elkövetett bűnök ellen adjon gyógyszert?</a></li>
<li style="text-align: left;"><a href="https://www.matthaios.hu/feed/#szakasz5">Megfelelő lett volna-e az, hogy Isten az emberi nem kezdetekor testesüljön meg?</a></li>
<li style="text-align: justify;"><a href="https://www.matthaios.hu/feed/#szakasz6">El kellett volna-e halasztani a megtestesülés művét a világ végéig?</a></li>
</ol>
<p style="text-align: justify;"><a name="szakasz1"></a><strong>1. SZAKASZ  </strong>[Megfelelő volt-e, hogy az Isten megtestesüljön?]</p>
<p style="text-align: justify;">Az első problémát így közelítjük meg:</p>
<p style="text-align: justify;">1  Úgy látszik, hogy nem volt megfelelő, hogy Isten megtestesüljön. Minthogy Isten kezdettől fogva maga a jóság lényege,  úgy az a legjobb, ahogyan Isten öröktől fogva volt. De Isten öröktől fogva test nélkül volt, így a legjobban megfelelő, ha nem egyesül a testtel. Nem volt tehát megfelelő, hogy Isten megtestesüljön.</p>
<p style="text-align: justify;">2.  Ezenkívül, nem megfelelő azoknak az összekapcsolása, amelyek egymástól végtelen távolságra vannak, amint nem megfelelő az, ha valaki egy olyan képet fest, amelyen az emberi fejhez egy ló nyaka kapcsolódik. De Isten és a test egymástól végtelen távolságra vannak, mert Isten a legegyszerűbb, a test pedig, különösen az emberi test, összetett. Tehát nem volt megfelelő, hogy Isten az emberi testtel egyesüljön.</p>
<p style="text-align: justify;">3.  Ezenkívül, a test olyan messze van a legfőbb szellemi lénytől, mint a gonoszság a legfőbb jóságtól. De az egyáltalán nem megfelelő, hogy Isten, aki a legfőbb jó, felvegye a gonoszságot. Tehát nem volt megfelelő, hogy a legfőbb teremtetlen szellemi létező testet vegyen föl.</p>
<p style="text-align: justify;">4.  Ezenkívül, nem megfelelő, hogy a kicsi tartalmazza azt, aki a nagyot meghaladja, és hogy az, aki a nagyok gondját viseli, a kicsibe költözzön. De az egész világmindenség nem elég ahhoz, hogy befogadja az egész világra gondot viselő Istent. Nem látszik tehát megfelelőnek az, <em>hogy akihez képest kicsi a világmindenség, egy síró gyermek kis testében rejtőzzék, hogy az uralkodó oly sokáig legyen távol trónjától és az egész világra való gondot viselés egy kis testbe kerüljön</em> – amint ezt Ágostonnak írja Volusianus (Ep. cxxxv).</p>
<p style="text-align: justify;"><strong>Ezzel szemben áll</strong>, hogy igen megfelelőnek látszik, hogy ami  Istenben láthatatlan, a láthatók által nyilvánuljon meg, amint ez az Apostol Rómaiakhoz írt leveléből kiderül (Rom 1, 20): <em>ami láthatatlan Istenben, &#8230; alkotásai alapján értelemmel fölismerhető. </em>De amint Damaszkuszi János mondja III. könyve kezdetén, <em>a megtestesülés titka által egyszerre mutatkozik meg Isten jósága, bölcsessége, igazságossága és hatalma </em>(vagy ereje); <em>jósága, mert nem vetette meg teremtménye gyöngeségét; igazságossága, mert nem mást tett meg a zsarnok legyőzőjévé és az embert nem erővel ragadta ki a halálból; bölcsessége, mert a legnehezebb számára a legmegfelelőbb megoldást találta; végtelen hatalma </em>(vagy ereje), <em>mert semmi sem nagyobb annál, hogy az Isten emberré legyen</em>. Tehát megfelelő volt az, hogy Isten megtestesüljön.</p>
<p style="text-align: justify;"><strong>Válaszul<em> </em></strong>azt kell mondanunk, hogy minden dolognak megfelel az, ami öt saját természete szerint megilleti. Ilyen értelemben megfelelő az, hogy az ember következtetéseket végezzen, ez ugyanis megilleti őt a természetének megfelelő értelmesség <a class="footnote" href="https://www.matthaios.hu/feed/#note-4807-2" id="return-note-4807-2" title="A következtetések alapján való gondolkodás jellegzetesen az emberi megismerés tulajdonsága. Az angyalok intuitív megismerésében nincs következtetés."><sup>2</sup></a>alapján. Maga Isten természete azonban a jóság, amint ez kiderül Areopagita Dénes Isteni nevekről szóló műve I. fejezetéből. Így minden, ami a jó szempontjában benne van, megfelel Istennek. A jó szempontjában azonban benne  van az, hogy magát másokkal közölje, amint ez kiderül Areopagita Dénes Isteni nevekről szóló műve IV. fejezetéből. Így a legfőbb jó szempontjában benne van az, hogy magát a legnagyobb mértékben közölje a teremtményekkel. Ez azonban a legteljesebb mértékben történik meg azáltal, hogy <em>úgy köti magához a teremtett  természetet, hogy a háromból, az Igéből, a lélekből és a testből egy személy lesz, </em>amint Ágoston mondja a Szentháromságról szóló műve XIII. könyvében. Tehát megfelelő volt az, hogy Isten megtestesüljön.</p>
<p style="text-align: justify;">Az 1. ellenvetésre azt kell mondanunk, a megtestesülés misztériuma nem azáltal történik meg, hogy valamilyen módon Isten állapota úgy változik, hogy ez átmegy egy olyan állapotba, amely nem öröktől fogva van. Ez azáltal történik meg, hogy Isten magát a teremtménnyel új módon egyesíti, vagy helyesebben szólva a teremtményt egyesíti magával. Az ugyanis megfelelő, hogy a természete szerint változékony teremtmény nem mindig ugyanabban az állapotban van. Így megfelelően történik az, hogy az a teremtmény, amely előzőleg nem létezett és később létezésbe hívták, előzőleg nem volt Istennel egységben, később pedig Istennel egységben lesz.</p>
<p style="text-align: justify;">A 2. ellenvetésre azt kell mondanunk, hogy nem megfelelő az, hogy az emberi test saját természetének állapota szerint egyesüljön Istennel, mert ez meghaladná méltóságát. Az azonban megfelel Istennek, hogy jóságának végtelen kiválósága szerint egyesítse ezt magával az ember üdvössége érdekében.</p>
<p style="text-align: justify;">A 3. ellenvetésre azt kell mondanunk, hogy minden olyan állapot, amely szerint egy teremtmény különbözik a teremtetőtől, Isten bölcsessége által van és Isten jóságához van rendelve. Minthogy Isten teremtetlen, változatlan, test nélküli, jósága miatt teremtett változó és testi teremtményeket. Hasonlóan, a büntetésben lévő rossz Isten igazságossága által jelent meg, Isten dicsősége miatt. A bűn gonoszságát pedig az isteni bölcsesség tervétől és az isteni jóság rendjétől való eltérés által követik el. Ezért lehet megfelelő a teremtett, változékony, testi, büntethető természet felvétele. Nem volt azonban megfelelő a bűn gonoszságának a felvétele.</p>
<p style="text-align: justify;">A 4. ellenvetésre azt kell mondanunk, amit Ágoston válaszolt Volusianus-nak: <em>nem tartozik a keresztény tanításhoz, hogy Isten az emberi természettel úgy lépjen egységre, hogy a világ kormányzását abbahagyja vagy ezt elveszíti vagy ezt a kis testbe mintegy megszorításokkal viszi át. Ez egy emberi vélemény, az ember gondolkodása csak a testre terjed ki. Isten azonban nem a tömege, hanem ereje miatt nagy, így a szoros helyen az ő erejének nagysága semmilyen megszorítást nem szenved. Nem hihetetlen tehát, hogy amint az ember múló szavát a sokaság és az egyesek teljességében meghallják, úgy az Isten megmaradó Szava egyszerre és mindenütt teljesen ott legyen. </em>Így tehát Isten megtestesülése által semmilyen meg nem felelősség nem keletkezik.</p>
<p style="text-align: justify;"><a name="szakasz2"></a><strong>2. SZAKASZ</strong> [Szükséges volt-e a megtestesülés az emberi nem helyreállításához?]</p>
<p style="text-align: justify;">A második problémát így közelítjük meg:</p>
<p style="text-align: justify;">1.  Úgy látszik, hogy nem volt szükséges az emberi nem helyreállításához az, hogy Isten megtestesüljön. Ugyanis Isten Igéje, aki tökéletes Isten, amint erről az első részben szó volt, erejében nem növekedett a test felvétele által. Ha tehát Isten megtestesült Igéje a természetet helyreállította, ezt megtehette volna a test felvétele nélkül is.</p>
<p style="text-align: justify;">2.  Ezenkívül, a bűn által összeomlott emberi természet helyreállításához, úgy látszik, semmi más nem szükséges csak az, hogy az ember elégtételt adjon a bűnért. Nem kell ugyanis Istennek többet kívánni az embertől, mint amire az ember képes, és, minthogy Isten inkább hajlik az irgalomra, mint a büntetésre, amint beszámítja az embernek a bűn tettét, úgy beszámíthatná a bűn eltörlése érdekében a bűnnel ellentétes tettet is. Nem szükséges tehát az emberi természet helyreállításához az, hogy Isten Igéje megtestesüljön.</p>
<p style="text-align: justify;">3.  Ezenkívül, az ember üdvösségéhez kiváltképpen hozzátartozik az, hogy az Istent tisztelje, amint ezt Malakiás próféta mondja (Mal, 1:6): <em>ha én Úr vagyok, hol van az irántam való félelem? Ha atya vagyok, hol van a tisztelet irántam?</em>  De az emberek jobban tisztelik Istent, ha őt mindenek felettinek és az érzékelés számára elérhetetlennek látják, amint a zsoltár mondja (Zsolt 113, 4): <em>fölséges az Úr minden nemzet fölött, dicsősége fölülmúlja az egeket; </em>majd ezután hozzáteszi: k<em>i olyan mint az Úr, a mi Istenünk? </em>Ez pedig a tiszteletre vonatkozik. Úgy látszik tehát, hogy nem felel meg az ember üdvösségnek az, hogy Isten hozzánk hasonlóvá váljon a megtestesülés által.</p>
<p style="text-align: justify;"><strong>Ezzel szembenáll</strong> az, hogy ami által megszabadul az emberi nem a pusztulástól, szükséges az ember üdvösségéhez. De az isteni megtestesülés ilyen János evangéliuma szerint (Jn 3, 16): <em>úgy szerette Isten a világot, hogy egyszülött Fiát adta, hogy mindaz, aki őbenne hisz, el ne vesszen, hanem örök élete legyen. </em>Tehát az ember üdvösségéhez szükséges volt az, hogy az Isten megtestesüljön.</p>
<p style="text-align: justify;"><strong>Válaszul</strong> azt kell mondanunk, hogy valamely cél vonatkozásában kétféle módon mondhatunk valamit szükségesnek: első módon, ami nélkül valami nem lehet, ahogyan az étel szükséges az emberi élet megőrzéséhez. Második módon, ami által jobban és megfelelőbben jutunk el a célhoz, amint a ló szükséges az úthoz. Az első módon nem volt szükséges, hogy az emberi természet helyreállítása miatt Isten megtestesüljön, mert Isten mindenható ereje által sok más módon is képes az emberi természet helyreállítására. A második mód szerint azonban szükséges volt, hogy az emberi természet helyreállítása miatt Isten megtestesüljön. Ezért mondja Ágoston Szentháromságról szóló műve XIII. könyvében, hogy <em>nem azt fogjuk megmutatni, hogy más lehetséges mód nem állt annak az Istennek a rendelkezésére, akinek hatalma alá egyformán alá van vetve minden, hanem azt, hogy nyomorúságunk orvoslására megfelelőbb más mód nem volt.</em></p>
<p style="text-align: justify;">Ennek megfontolásánál az ember jóban való előrehaladását vesszük tekintetbe.<em> </em>Először a hit szempontjából: a hit inkább nyer bizonyosságot azáltal, hogy magának a megszólaló Istennek hisz. Ezért mondja Ágoston Isten városáról szóló műve XI. könyvében: <em>azért, hogy az ember hitelesebben jusson el az igazságra, maga az igazság, az Isten Fia lett a hit szerzője és megalapozója, felvéve az emberséget</em>. Másodszor a remény szempontjából, amely a megtestesülés által jobban fölébred. Ezért mondja Ágoston a Szentháromságról szóló műve XIII. könyvében, <em>semmi sem volt annyira szükséges reményünk fölébresztésére, mint annak megmutatása, hogy  mennyire szeret minket Isten. Mi tanúsítaná azonban jobban ezt, mint az, hogy Isten Fia méltónak találta, hogy természetünkben részesedjen? </em>Harmadszor, a szeretet szempontjából: amely leginkább a megtestesülés által éled föl. Ezért mondja Ágoston a tudatlanok katekizálásáról szóló művében (De Catech. Rudib. iv), <em>milyen nagyobb oka lenne az Úr eljövetelének annál, hogy irántunk való szeretét megmutassa? </em> Ezután hozzáteszi: <em>ha vonakodunk szeretni, legalább ne vonakodjunk viszontszeretni. </em>Negyedszer a helyes cselekvés szempontjából, amelyre a megtestesülés számunkra példát ad. Ezért mondja Ágoston az Úr születéséről szóló egyik beszédében (xxii de Temp.), hogy <em>nem kell követni azt az ember, akit látunk, a láthatatlan Istent kell követni. Hogy tehát megmutatkozzon az ember számára az, aki látható és akit követni kell, Isten emberré lett. </em> Ötödször az istenségben való részesedés gazdagsága szempontjából, amely részesedés az ember boldogsága és az emberi élet célja. Ez a részesedés Krisztus emberi természete által közlődik velünk, ezt mondja ugyanis Ágoston az Úr születéséről szóló egyik beszédében (xiii de Temp.): <em>emberré lett az Isten, hogy az ember Istenné váljon. </em></p>
<p style="text-align: justify;">Hasonló módon a megtestesülés alkalmas a rossz eltávolítására. Először, a megtestesülés által felkészül az ember arra, hogy ne a bűn szerzőjének, a Sátánnak adja az elsőséget, ne őt tisztelje. Ezért mondja Ágoston a Szentháromságról szóló műve XIII. könyvében, hogy <em>mivel az emberi természet úgy tudott Istenhez kapcsolódni, hogy egy személy lett, a fennhéjázó gonosz szellemek nem merik magukat az ember fölé helyezni, mert nincs testük. </em>Másodszor, a megtestesülés által megértjük, mekkora az emberi természet méltósága, hogy ne szennyezzük be ezt bűnnel. Ezért mondja Ágoston az igaz vallásról szóló művében (De Vera Relig. xvi): <em>Isten azáltal mutatta meg nekünk, hogy az emberi természet milyen magas helyet foglal el a teremtmények között, hogy valódi emberként jelent meg az embereknek. </em>Leó pápa pedig karácsonyi beszédében (xxi) mondja: <em>ismerd föl ó keresztény méltóságod és az isteni természet részesévé válva, méltatlan viselkedéssel ne térj vissza a régi hitványságba. </em>Harmadszor, a megtestesülés által megszűnik az ember elbizakodottsága. Amint Ágoston mondja a Szentháromságról szóló műve XIII. könyvében: <em>Isten kegyelme előzetes érdemek nélkül az ember Krisztusban adatik meg nekünk. </em>Ötödször, a megtestesülés által szabadul meg az ember a szolgaságból. Amint Ágoston mondja s Szentháromságról szóló műve XIII. könyvében, a szabadulásnak <em>úgy kellett megtörténni, hogy a Sátánt az ember Jézus Krisztus igazsága múlta fölül,</em> ez pedig Krisztus értünk vállalt elégtétele által történt meg.<i> </i>A csak ember az egész emberi nemért nem képes az elégtételre, Istennek pedig nem kellett elégtételt adnia, ezért volt szükséges, hogy Jézus Krisztus Isten és ember legyen. Erre utalva mondja Leó pápa karácsonyi beszédében, hogy <em>az erő fölveszi a gyengeséget, a fönséges  az alázatosságot, hogy a mi gyógyulásunkért találkozva, az Isten és az emberek közötti egy és ugyanazon közvetítő meghalhatott az egyikben és föltámadhatott a másikban. Ha ugyanis nem lett volna valóságos Isten, nem hozhatott volna gyógyulást, ha nem lett volna valóságos ember, nem adhatott volna példát.</em></p>
<p style="text-align: justify;">Még sok más előny is származik a megtestesülésből, meghaladva az emberi értelem felfogóképességét.</p>
<p style="text-align: justify;">Az 1. ellenvetésre azt kell mondanunk, hogy az ellenvetés érvelése az első mód szerinti szükségességre vonatkozik, amely nélkül nem lehet a célhoz eljutni.</p>
<p style="text-align: justify;">A 2. ellenvetésre azt kell mondanunk, hogy egy elégtétel kétféle módon mondható elegendőnek. Az első módon ez tökéletesen elegendőnek mondható, ha az elégtétel valamilyen egyenértékűség alapján megfelel az elkövetett bűn miatt szükséges jóvátételnek. Ezen a módon a csak ember nem képes teljes elégtételt adni, mert a bűn miatt az egész emberi természet romlott meg. Egy vagy akár több személynek a jósága sem képes az egész természet kárát kiegyenlíteni az egyenértékűség hiánya miatt. Továbbá azért sem, mert az Istennel szemben elkövetett bűn bizonyos végtelenséget nyer az isteni fölség végtelensége miatt. Annál nagyobb ugyanis a sértés, minél nagyobb az, aki ellen ezt elkövették. Ezért szükséges a megfelelő elégtételhez az, hogy az eleget tévő cselekedetének végtelen hatása legyen, lévén az eleget tévő Isten és ember. A második módon az elégtétel csak nem tökéletesen elegendőnek mondható, aszerint tudniillik, hogy az elfogadó ezt mennyire fogadja el, jóllehet itt nem megfelelő elégtételről van szó. Ilyen értelemben a csak ember elégtétele elegendő. És minthogy minden nem tökéletes föltételez valamilyen tökéletest, amely által létezhet, ezért a csak emberi elégtétel hatását Krisztus elégtételétől kapja.</p>
<p style="text-align: justify;">A 3. ellenvetésre azt kell mondanunk, hogy Isten a test felvételével nem kisebbíti saját fölségét, következésképpen az iránta való tisztelet sem csökken. Az iránta való tisztelet növekszik a róla való ismeret gyarapodásával. Az pedig, hogy a test fölvétele által Isten hozzánk közeledni akart, inkább az ő megismerése felé visz.</p>
<p style="text-align: justify;"><a name="szakasz3"></a><strong>3. SZAKASZ  </strong>[Megtestesült volna-e Isten, ha nem lett volna bűn?]</p>
<p style="text-align: justify;">A harmadik problémát így közelítjük meg:</p>
<p style="text-align: justify;">1.  Úgy látszik, hogy ha az ember nem vétkezett volna, Isten akkor is megtestesülne. Amíg ugyanis az ok jelen van, jelen van az okozat is. De amint Szent Ágoston mondja a Szentháromságról szóló műve XIII. fejezetében, <em>sok másra is kell gondolnunk a megtestesüléssel kapcsolatban </em>a bűntől való feloldozáson kívül, amely más dolgokról már szó volt. Ha tehát az ember nem vétkezett volna, Isten akkor is megtestesülne.</p>
<p style="text-align: justify;">2.  Ezenkívül, az isteni erő mindenhatóságához hozzátartozik, hogy tetteit tökéletességre vigye és magát valamely végtelen tette által nyilvánítsa ki. De egyetlen tisztán csak teremtményről sem lehet állítani, hogy ez végtelen lenne, mert ez lényege által véges. Az Isten hatalmának végtelen hatása elsősorban a megtestesülés művében mutatkozik meg azáltal, hogy az egymástól végtelen távolságra lévők összeköttetnek, amennyiben az ember Isten lesz. A megtestesülés művében látható leginkább a mindenség tökéletessé válása azáltal, hogy az utolsó teremtmény, az ember az első elvhez, azaz Istenhez kapcsolódik. Ha tehát az ember nem vétkezett volna, Isten akkor is megtestesülne.</p>
<p style="text-align: justify;">3.  Ezenkívül, a bűn által az emberi természet nem válik képessé jobban a kegyelemre. Az emberi természet a bűn után azonban képes volt a legnagyobb kegyelemre, az egység kegyelmére. Tehát, ha az ember nem vétkezett volna, az emberi természet akkor is képes lenne erre a kegyelemre. Isten nem vonta volna meg ezt az emberi természetben lévő jót, amelyre ez a természet képes volt. Ha tehát az ember nem vétkezett volna, Isten akkor is megtestesülne.</p>
<p style="text-align: justify;">4.  Ezenkívül, Isten rendelése örök. De a Rómaiakhoz írt levél (Rom 1, 4) mondja Krisztusról, hogy <em>Isten hatalmas Fiául rendeltetett. </em>Tehát már a bűn előtt is szükséges volt, hogy a Fiú megtestesüljön, hogy így Isten rendelése beteljesedjék.</p>
<p style="text-align: justify;">5.  Ezenkívül, a megtestesülés titka ki lett nyilatkoztatva az első embernek, amint ez nyilvánvaló abból, amit mondott (Ter 2, 23): <em>ez most csont az én csontomból. </em>Ez pedig az Apostol szerint <em>nagy titok Krisztusban és az Egyházban</em>, amint ez kitűnik az Efezusiaknak írt levélből (Ef 5, 32). Az ember azonban nem tudhatta előre bukását, ezt hasonló okok alapján még az angyal sem tudhatja. amint ezt Ágoston bebizonyítja a Teremtés könyvének betű szerinti értelméről írt művében (Gen. ad Lit.xi. 18). Ha tehát az ember nem vétkezett volna, Isten akkor is megtestesülne.</p>
<p style="text-align: justify;"><strong>Ezzel szemben áll</strong>, amit Ágoston mond az Úr igéiről szóló művében, kifejtve Lukács evangéliumának 19. fejezetét: <em>azért jött az Emberfia, hogy megkeresse és megmentse azt, ami elveszett, ha az ember nem vétkezett volna,</em> <em>az Emberfia nem jött volna el</em>. És az Első Timoteushoz írt levél 1. fejezetével kapcsolatban: <em>nincs semmi oka Krisztus Urunk eljövetelének, kivéve az, hogy a bűnösöket megmentse. Vedd el a betegséget, vedd el a sebeket és már semmi ok a gyógyításra! </em></p>
<p style="text-align: justify;"><strong>Válaszul </strong>azt kell mondanunk, hogy különbözően vélekednek ezzel a kérdéssel kapcsolatban. Egyesek azt mondják, ha az ember nem vétkezett volna, Isten Fia akkor is megtestesülne. Mások ennek az ellenkezőjét mondják. Ez utóbbiak véleménye látszik inkább követendőnek. Azokat a dolgokat ugyanis, amelyek afölött, ami a természetnek jár, csak Isten akaratából származnak, csak annyiban ismerhetjük meg, amennyiben ezek a Szentírásban átadatnak nekünk, az isteni akarat ugyanis ezáltal válik ismertté. Ezért, minthogy a Szentírásban mindenütt a megtestesülés okaként az első ember bűnét jelölik meg, megfelelőbb  azt mondani, hogy Isten a megtestesülés művét a bűn gyógyítására rendelte. Így, ha nem lett volna bűn, a megtestesülés sem történt volna meg. De azért Isten hatalma nem korlátozódik erre, lehetett volna az is, hogy Isten a bűn létezése nélkül is megtestesülne.</p>
<p style="text-align: justify;">Az 1. ellenvetésre azt kell mondanunk, hogy az összes említett más ok is a bűn orvoslására vonatkozik. Ha ugyanis az ember nem vétkezett volna, az isteni bölcsesség fénye járná át és Isten által tökéletes lenne a megigazulásban arra, hogy minden szükségeset megismerjen. Minthogy azonban az ember, elfordulva Istentől, a testiekbe süllyedt, az volt a megfelelő, hogy Isten, testet fölvéve, a testiek által is nyújtsa az üdvösség gyógyszerét. Ezért mondja Ágoston János evangéliumának első fejezetét magyarázva (Tract. ii), hogy <em>az Ige megtestesült, a test elvakít téged, a test meggyógyít téged, mert azért jött el így Krisztus, hogy a testből a test bűneit kiirtsa</em>.</p>
<p style="text-align: justify;">A 2. ellenvetésre azt kell mondanunk, hogy már magában a dolgok semmiből való létrehozásának módjában megmutatkozik a végtelen isteni erő. A mindenség tökéletességéhez ugyanis az is elegendő, ha a teremtmény természetes módon rendelődik így Istenhez, mint céljához. Az azonban meghaladja a természet tökéletességének határait, hogy a teremtmény személyben egyesül Istennel.</p>
<p style="text-align: justify;">A 3. ellenvetésre azt kell válaszolnunk, hogy az emberi természetben kétféle képességet különböztethetünk meg. Az első a természetes képességek rendje szerint van. Ezt Isten mindig beteljesíti, minden dolognak megadja a természetes képességének megfelelőt. A másik az isteni hatalom szerint van, amely hatalomnak minden dolog engedelmeskedik. A szóban forgó képesség ide tartozik. Isten a természetnek nem  minden ilyen képességét teljesíti be. Ha ez így lenne, Isten nem tehetne semmit a természetben azonkívül, amit a természet tesz. Ez azonban az első részben tárgyaltak szerint tévedés. Semmi sem akadályozza tehát, hogy a bűn után az emberi természet valami nagyobbra emelődjék. Isten ugyanis megengedi, hogy a rossz megtörténjen, hogy ebből valami jobbat hozzon elő. Ezért mondja a Rómaiaknak írt levél (Rom 5, 20), hogy <em>ahol elhatalmasodott a gonoszság, ott túláradt a kegyelem. </em>Ezért éneklik a húsvéti gyertya dicséretében: <em>ó szerencsés vétek, amely ilyen és ekkora megváltót érdemeltél.</em></p>
<p style="text-align: justify;">A 4. ellenvetésre azt kell válaszolnunk, hogy az elrendelés feltételezi a jövő előre való ismeretét. És ezért, amint Isten elrendeli azt, hogy valakinek az üdvössége mások imádsága által teljesedjék be, úgy rendelte el a megváltás művét az ember vétkének gyógyítására.</p>
<p style="text-align: justify;">Az 5. ellenvetésre azt kell válaszolnunk, hogy semmi sem akadályozza, hogy valakinek úgy legyen kinyilatkoztatva az okozat, hogy közben nincs kinyilatkoztatva az ok. Ki lehetett tehát nyilatkoztatni az első embernek a megtestesülés titkát, anélkül, hogy ez előre tudta volna saját bukását, ugyanis nem mindenki, aki ismeri az okozatot, ismeri az okot.</p>
<p style="text-align: justify;"><a name="szakasz4"></a><strong>4. SZAKASZ</strong>  [Az Ige elsősorban azért testesült-e meg, hogy inkább az áteredő bűn vagy inkább a személyesen elkövetett bűnök ellen adjon gyógyszert?]</p>
<p style="text-align: justify;">A negyedik problémát így közelítjük meg:</p>
<p style="text-align: justify;">1. Úgy látszik, hogy Isten elsősorban azért testesült meg, hogy ez inkább a személyesen elkövetett, mint az áteredő bűn ellen adjon gyógyszert.  Ugyanis amennyivel súlyosabb a bűn, annyival inkább szembenáll ez az emberi üdvösséggel, amiért Isten megtestesült. A személyesen elkövetett bűn azonban súlyosabb, mint az áteredő bűn, mert az utóbbiért igen kevés büntetés jár, amint ezt Ágoston írja Julianus ellen írt művében (Contra Julian. V, 11). Tehát Krisztus megtestesülése elsősorban a személyesen elkövetett bűnök eltörlésére rendeltetett.</p>
<p style="text-align: justify;">2. Ezenkívül, az áteredő bűn büntetése nem az érzékelhető büntetés, hanem csak az üdvösség elvesztése, amint erről a második részben (ST I-II q. 87 a. 5) szó volt. Krisztus azonban azért jött el, hogy a bűnök elégtételéül a kereszten az érzékelhető büntetést szenvedje el, nem pedig az üdvösség elvesztésének büntetését, mert nem hiányzott nála Isten látása vagy ennek élvezete. Tehát Krisztus elsősorban inkább a személyesen elkövetett bűnök, mint az áteredő bűn eltörléséért jött el.</p>
<p style="text-align: justify;">3.  Ezenkívül, amint Aranyszájú Szent János mondja a szívbéli bánatról szóló műve 2. fejezetében (De Compunctione Cordis ii, 3), <em>a hűséges szolga érzése az, mintha ura általában mindenkinek adott adományai csak egyedül az ő számára lennének, </em>mintha csak magáról beszélve írná Pál a galatákhoz írt levele második fejezetében (Gal 2, 20), hogy<em> szeretett engem és magát adta értem. </em>De saját bűneink az aktuális bűnök, az áteredő bűn pedig általában véve bűn. Tehát olyan érzésnek kell bennünk lenni, hogy úgy véljük, Krisztus elsősorban aktuális bűneink miatt jött el.</p>
<p style="text-align: justify;"><strong>Ezzel szemben áll, </strong>amit János evangéliumának első fejezete (Jn 1, 29) mond: <em>íme az Isten Báránya, aki elveszi a világ bűneit.</em></p>
<p style="text-align: justify;"><strong>Válaszul </strong>azt kell mondanunk, hogy Krisztus biztosan nem csak azért jött el ebbe a világba, hogy eltörölje azt a bűnt, amely eredendően adódik át a leszármazottaknak, hanem az összes olyan bűnök eltörlésére is, amelyek később adódtak ehhez. Nem az összes bűn törlődik el, ez azon emberek részéről megnyilvánuló hiányosság miatt van így, akik nem kapcsolódnak Krisztushoz, amint a János evangélium harmadik fejezete (Jn 3, 19) mondja: <em>a világosság a világba jött, de az emberek jobban szerették a sötétséget, mint a világosságot</em>. Amit azonban Krisztus adott, elegendő volt minden bűn eltörlésére. Ezért mondja a rómaiaknak írt levél ötödik fejezete (Rom 5, 15-16):  <em>nem úgy van a kegyelem ajándékával, mint a bűnnel, &#8230;mert az egy miatt való ítélet büntetést eredményez, a kegyelem azonban sok vétekből a megigazulásra vezet</em>.</p>
<p style="text-align: justify;">Annyival inkább jött Krisztus elsősorban olyan bűn eltörlésére, amennyivel ez nagyobb. Valamit azonban nagyobbnak kétféleképpen mondunk. Először valamit nagyobbnak mondunk az intenzitás szerint. Eszerint az a nagyobb fehérség, amely intenzívebb. Ebben az értelemben nagyobb az aktuális bűn, mint az áteredő bűn, mert ebben többletként benne van a szándékosság szempontja, amint ezt a második részben (ST I-II q. 81 a. 1) mondottuk. Más módon valamit nagyobbnak extenzív értelemben mondunk, például nagyobb fehérségről beszélünk, amikor nagyobb felületről van szó.  Ebben az értelemben az egész emberiséget megfertőző áteredő bűn nagyobb bármely aktuális bűnnél, amely egy egyedi személy sajátossága. Ha ezt vesszük tekintetbe, Krisztus elsősorban az áteredő bűn elvétele miatt jött el, amennyiben <em>a nem java istenibb mint az egyén java</em> az Etika első könyve (i, 2) szerint.</p>
<p style="text-align: justify;">Az 1. ellenvetésre azt kell mondanunk, hogy ez az intenzív értelemben vett nagyság szerint érvel.</p>
<p style="text-align: justify;">A 2. ellenvetésre azt kell mondanunk, hogy hogy az áteredő bűn eljövendő büntetésében nincs érzékelhető büntetés, az ebben az életben érzékekben elszenvedett büntetések azonban az áteredő bűnből származnak. Ilyenek az éhség, a szomjúság, a halál stb. Ezért Krisztus, hogy az áteredő bűn miatt teljes elégtételt adjon, el akarta szenvedni az érzékelhető fájdalmat, hogy a halál és az ilyen fajta dolgok benne teljesüljenek be.</p>
<p style="text-align: justify;">A 3. ellenvetésre azt kell mondanunk, hogy Aranyszájú Szent János ugyanott megjegyzi, hogy fenti szavakkal az apostol <em>nem kisebbíteni akarja Krisztus egész földre kiterjedő, bőséges ajándékait, hanem arra utal, hogy mindenért ő a bűnös. Mit számít ugyanis az, hogy valami mások számára is van, amikor az, ami számodra van, annyira teljes és tökéletes, mintha ebből senki más nem részesülne?  </em>Azért ugyanis, hogy valaki úgy véli, hogy számára Krisztus ajándékai jelen vannak, nem kell úgy vélekednie, hogy ezek más számára nincsenek jelen. Ezért nem zárható ki, hogy Krisztus elsősorban inkább az egész természet bűnének eltörlésére jött el, mint egy személy bűnének eltörlésére. Ellenkezőleg, a közös bűn orvoslása minden egyes személyben olyan tökéletes, mintha egyedül csak ő gyógyult volna meg. Ezenkívül, a szeretet egysége miatt azt, ami mindenki esetében drága váltság, minden egyes személynek sajátjaként kell tekintenie.</p>
<p style="text-align: justify;"><a name="szakasz5"></a><strong>5. SZAKASZ</strong>  [Megfelelő lett volna-e az, hogy Isten az emberi nem kezdetekor testesüljön meg?]</p>
<p style="text-align: justify;">Az ötödik problémát így közelítjük meg:</p>
<p style="text-align: justify;">1. Úgy látszik, megfelelő lett volna, ha Isten az emberi nem kezdetekor testesül meg. A megtestesülés műve ugyanis a mérhetetlenül nagy isteni szeretetből ered, amint azt az efezusiaknak írt levél második fejezete (Ef 2, 4-5) mondja: <em>Isten, aki gazdag az irgalmasságban, igen nagy szeretetéből, mellyel szeretett minket, noha bűneink miatt halottak voltunk, Krisztussal együtt életre keltett. </em>A szeretet azonban nem késlekedik segíteni a szükséget szenvedő barátnak, amint ezt a Példabeszédek könyvének harmadik fejezete (Péld 3, 28) mondja: <em>ne mondd barátodnak: »Menj és jöjj vissza, majd holnap adok!« – amikor tüstént adhatnál. </em>Ezért nem kellett volna Istennek elhalasztani a megtestesülés művét, hanem azonnal segíteni kellett volna az emberi nemnek.</p>
<p style="text-align: justify;">2. Ezenkívül, a Timóteushoz írt első levél első fejezete (1Tim 1, 15) mondja, hogy <em>azért jött el Krisztus Jézus erre a világra, hogy üdvözítse a bűnösöket. </em>De többen üdvözülhettek volna, ha Isten az emberi nem kezdetekor testesült volna meg, sokan ugyanis, nem ismerve Istent, elvesztek bűnükben a századok folyamán. Tehát megfelelőbb lett volna, hogy Isten az emberi nem kezdetekor testesüljön meg.</p>
<p style="text-align: justify;">3. Ezenkívül, a kegyelem műve nem kevésbé rendezett, mint a természet műve. De <em>a természet a tökéletesektől veszi kezdetét</em>, amint mondja Boethius a vigasztalásról szóló könyvében (De Consol. iii). Tehát a kegyelem művének a kezdettől fogva tökéletesnek kell lennie. De a kegyelem tökéletességét a megtestesülés művében kell látnunk, mivel <em>az Ige megtestesült</em> szavakat később követik a <em>telve volt kegyelemmel és igazsággal</em> szavak.  Tehát Krisztusnak az emberi nem kezdetekor kellett volna megtestesülnie.</p>
<p style="text-align: justify;"><strong>Ezzel szemben áll, </strong>amit a galatákhoz írt levél negyedik fejezete (Gal 4, 4) mond: <em>amikor elérkezett az idők teljessége, Isten elküldte Fiát, aki asszonytól született. </em>Erről az mondja a Glossza, hogy <em>az idő teljessége az, amit meghatározott az Atyaisten azért, hogy ekkor ekkor küldje el Fiát. </em>De Isten mindent a maga bölcsessége szerint határoz meg. Tehát Isten a legalkalmasabb időben testesült meg. Így tehát nem volt megfelelő az, hogy Isten az emberi nem kezdetekor testesüljön meg.</p>
<p style="text-align: justify;"><strong>Válaszul </strong> azt kell mondanunk, minthogy a megtestesülés műve elsősorban az emberi természet bűnök eltörlése által történő helyreállítására irányul, nyilvánvaló, hogy nem volt megfelelő az, hogy a megtestesülés az emberi nem kezdetén, a bűn előtt történjen, ugyanis a gyógyszert csak a betegek kapják. Ezért mondja maga az Úr Máté evangéliumának kilencedik fejezetében (Mt 9, 12-13), hogy <em>nem az egészségeseknek kell az orvos, hanem a betegeknek&#8230;nem az igazakat jöttem hívni, hanem a bűnösöket</em>.</p>
<p style="text-align: justify;">De ugyancsak nem volt megfelelő az sem, hogy Isten azonnal a bűn után testesüljön meg. Előszőr az emberi bűn helyzete miatt. A bűn a gőgből származik, ezért olyan módon kell ettől az embernek megszabadulnia, hogy alázatban fölismerje, szüksége van a megszabadítóra. Ezért mondja a Glossza a galatáknak írt levél harmadik fejezetének szavairól (Gal 3, 19: <em>angyalok által rendelték el, közvetítőn keresztül), </em>hogy <em>nagy tanácskozás volt arról, hogy Isten Fia ne azonnal az ember elesése után legyen elküldve. Először ugyanis Isten a természetes erkölcsi törvényben az embert szabad döntésére hagyta, hogy így természetének erőit megismerje. Amikor itt csődöt mondott, törvényt kapott. Ennek megadásával elhatalmasodott a betegség nem a törvény, hanem a természet hibája miatt, hogy így megismerje az ember saját betegségét, orvosért kiáltson és a kegyelem segítségét kérje.</em></p>
<p style="text-align: justify;">Másodszor, a jóban való előrehaladás miatt, amely a tökéletlenből a tökéletes felé haladásban történik. Ezért mondja az Apostol a korintusiaknak írt levél tizenötödik fejezetében (1Kor 15, 46-47), hogy <em>nem a lelki az első, hanem az érzéki, csak azután a lelki. Az első ember a földből való, földi, a második ember a mennyből való mennyei</em>.</p>
<p style="text-align: justify;">Harmadszor, magának a megtestesült Igének a méltósága miatt. Mert a galatákhoz írt levél negyedik fejezetének szavairól (Gal 4, 4: <em>amikor elérkezett az idők teljessége</em>) mondja a Glossza, hogy <em>mennél nagyobb bíró jött el, ezt az előhírnökök annál hosszab sorának kellett megelőznie.</em></p>
<p style="text-align: justify;">Negyedszer, nehogy az idő előrehaladtával a hit buzgósága lanyhává váljon. Ugyanis a világ végének közeledtével sokak hite kialszik és Lukács evangéliumának tizennyolcadik fejezete  (Lk 18, 8) szerint<i>, </i><em>amikor eljön az Emberfia, vajon talál-e hitet a földön</em>?</p>
<p style="text-align: justify;">Az 1. ellenvetésre azt kell mondanunk, hogy a szeretet nem késlekedik a barát megsegítésével, de figyelembe kell venni a helyzet alkalmasságát és a személyek állapotát. Ha ugyanis az orvos rögtön a betegség kezdetekor orvosságot adna a betegnek, ez kevésbé használna vagy többet ártana, mint használna. Ezért az Úr is az emberi nemnek a megtestesülés gyógyszerét nem azonnal ajánlotta föl, nehogy ezt amiatt gőgből megvessék, hogy előzőleg nem ismerték meg saját betegségüket.</p>
<p style="text-align: justify;">A 2. ellenvetésre azt kell mondanunk, hogy erre Ágoston a pogányok hat kérdéséről szóló könyvében (De sex quaestionibus Paganorum, qu. II) válaszolt: <em>Krisztus akkor akart az embereknek megjelenni és nekik tanítását hirdetni, amikor tudta, hogy az adott időben és helyen lesznek, akik benne hinni fognak. Más időkről és helyekről tudta, hogy ott az emberek, nem ugyan mindnyájan, de sokan, tanításának hirdetését úgy fogadják majd, hogy még akkor sem akarnának hinni benne, ha halottakat támasztana föl. </em>De ezt a válaszát helyreigazítva maga Ágoston mondja a kitartásról szóló könyvében (De perseverantia ix): <em>Vajon mondhatjuk-e, hogy a Tiruszból vagy Szidonból való emberek, ha náluk lettek volna ilyen csodák, nem akartak volna hinni, minthogy maga az Úr tanúsítja, hogy nagy alázatossággal bánták volna meg bűneiket, ha náluk lettek volna az isteni erőknek ilyen jelei?  </em>Ezért maga teszi hozzá, hogy <em>amint az Apostol mondja</em>, <em>nem azon múlik, aki akar, vagy aki törekszik, hanem a könyörülő Istenen </em>(Rom 9, 16)<em>, aki segítséget akar nyújtani azoknak, akikről előre látja, hogy hinnének csodáinak, ha náluk történtek volna ezek. Másoknak azonban, akikről előre elrendelésében rejtetten ugyan, de igazságosan másként ítél, nem nyújt segítséget.  Így azok esetében, akik megszabadulnak, kételyek nélkül higgyünk irgalmasságában, azok esetében pedig, akik büntetést kapnak, kételyek nélkül higgyünk igazságában. </em></p>
<p style="text-align: justify;">A 3. ellenvetésre azt kell mondanunk, hogy a tökéletes megelőzi a nem tökéletest az idő és természet szerint a különböző dolgokban, szükséges ugyanis, hogy a tökéletességre másokat a tökéletes vezessen. De ugyanabban a dologban idő szerint előbb van a nem tökéletes, jóllehet ez a természet szerint hátrébb sorolódik. Így az emberi természet tökéletlenségét idő szerint megelőzi Isten örök tökéletessége, de ezt követi az Istennel való egyesülésben megvalósuló tökéletesség.</p>
<p style="text-align: justify;"><a name="szakasz6"></a><strong>6. SZAKASZ</strong>  [El kellett volna-e halasztani a megtestesülés művét a világ végéig?]</p>
<p style="text-align: justify;">A hatodik problémát így közelítjük meg:</p>
<p style="text-align: justify;">1. Úgy látszik, a megtestesülés művét el kellett volna halasztani a világ végégig. Azt mondja ugyanis a zsoltár (Zsolt 91, 11, Vulgata), hogy <em>bőséges irgalomban lesz része öregségemnek</em> azaz, a végső napokban, ahogyan Glossza mondja. De a megtestesülés ideje a legnagyobb mértékben az irgalmasság ideje, ahogyan a zsoltár (Zsolt 101, 14 Vulgata) mondja: <em>mert eljön az ideje, hogy irgalmazzanak neki. </em>Tehát a megtestesülésnek a világ végén kellene történnie.</p>
<p style="text-align: justify;">2. Ezenkívül, amint mondtuk, ugyanabban a dologban a tökéletest időben megelőzi a nem tökéletes. Tehát annak, ami a legnagyobb mértékben tökéletes, időben a legutolsónak kell lennie. De az emberi természet tökéletességének a csúcsa az Igével való egyesülésben van, mert, amint az Aposotol mondja a kolosszeikhez írt levele első fejezetében (Kol 1, 19; 2, 9): <em>úgy tetszett [az Atyának], hogy az istenség egész teljessége benne lakozzék. </em>Tehát a megtestesülésnek a világ végén kellene történnie.</p>
<p style="text-align: justify;">3. Ezenkívül, nem megfelelő, hogy két dolog által történjen meg az, ami megtörténtet egy által. De Krisztus egyetlen eljövetele elég az emberi üdvösséghez, ez pedig a világ végén lesz. Nem szükséges tehát, hogy ez előtt eljöjjön a megtestesülés által. Így a megtestesülésnek a világ végén kellene történnie.</p>
<p style="text-align: justify;"><strong>Ezzel szemben áll</strong>, amit Habakuk próféta mond könyvének harmadik fejezetében (Hab 3, 2): <em>tedd ismeretessé még az esztendők folyamán. </em>Minthogy a megtestesülés titka így ismertté vált <a class="footnote" href="https://www.matthaios.hu/feed/#note-4807-3" id="return-note-4807-3" title="A Habakuk prófétától idézett szöveget ez előzi meg: tedd ismeretessé műveid még az esztendők folyamán (Officium hebdomadae sanctae, A nagyheti zsolozsmák, szentmisék és szent szertartások, Szent István Társulat, 1935, 163. o.))."><sup>3</sup></a>, nem lehet ezt a világ végére elhalasztani.</p>
<p style="text-align: justify;"><strong>Válaszul </strong>azt kell mondanunk, hogy amint nem volt megfelelő, hogy az Isten a világ kezdetekor testesüljön meg, ugyanígy nem volt megfelelő az sem, hogy a megtestesülés elhalasztódjon a világ végéig. Ez pedig nyilvánvaló először az isteni és emberi természet egysége alapján. Amint mondtuk, bizonyos módon, az időben a tökéletest megelőzi a nem tökéletes, ugyanis abban, ami a nem tökéletesből tökéletessé válik, a nem tökéletes megelőzi a tökéletest. Abban viszont, ami a tökéletesség megvalósító oka, a tökéletes időben megelőzi a nem tökéletest. A megtestesülés művében ezek mindketten jelen vannak. Minthogy az emberi természet magában a megtestesülésben a legteljesebb tökéletességre jut, ezért nem volt megfelelő, hogy az emberi nem kezdetekor történjen a megtestesülés. De maga a megtestesült Ige az ember tökéletességének megvalósító oka, amint ezt János evangéliumának első fejezete (Jn 1, 16) mondja: <em> mindnyájan az Ő teljességéből merítettünk,</em> ezért nem volt megfelelő az sem, hogy a megtestesülés műve a világ végéig elhalasztódjon. De a <em> </em>dicsőségnek az a teljessége, amelyre végül a megtestesült  Ige által az emberi természet eljut, a világ végén valósul meg.</p>
<p style="text-align: justify;">Másodszor nyilvánvaló ez az ember üdvösségének megvalósulása alapján. Amint ugyanis az Ó- és Újszövetséggel kapcsolatos kérdésekről  szóló könyv <a class="footnote" href="https://www.matthaios.hu/feed/#note-4807-4" id="return-note-4807-4" title="Ezt a könyvet tévesen Szent Ambrusnak tulajdonították."><sup>4</sup></a> (Qu. Vet. et Nov. Test, qu. 83) mondja: <em>az adakozónak hatalmában áll, hogy mikor és milyen mértékben legyen irgalmas. Eljött tehát, amikor úgy gondolta, segítenie kell és az eljövendő adományt hálásan fogadják. Amikor az emberi nem betegsége miatt Isten ismerete elhomályosodni kezdett az emberek között, és az erkölcsök is rossz irányba változtak, kegyesen kiválasztotta Ábrahámot,  aki például szolgált Isten ismerete és az erkölcsök helyreállítására. Amikor pedig a tisztelet még mindig lanyha volt, később Mózes által írott törvényt adott. Minthogy ezt a pogányok megvetették és nem vették magukra, akik pedig ezt kapták, nem tartották meg, irgalmasságtól indíttatva saját Fiát küldte el az Úr, aki minden bűnt megbocsátva, az Atyaistennek őket megigazultként fölajánlotta. Ha azonban ez a gyógyszer el lett volna halasztva világ végéig, Isten ismerete, a tisztelet és az erkölcsi tisztesség eltörlődött volna a földön.</em></p>
<p style="text-align: justify;">Harmadszor, ez nem felelt volna meg az isteni hatalom kinyilvánításának, amely hatalom többféle módon üdvözíti az embereket, nem csak az eljövendőkben való hit által, hanem a jelenvalókban és az elmúltakban való hit által is.</p>
<p style="text-align: justify;">Az 1. ellenvetésre azt kell mondanunk, a Glossza az idézett szöveget a dicsőségre elvezető irgalmasságról mondja.. Ha azonban ezt a Krisztus megtestesülése által az emberi nemnek nyújtott  irgalmasságra vonatkoztatjuk, tudnunk kell, amint ezt Ágoston is említi a visszavonásait tartalmazó művében (Retract. i), hogy a megtestesülés idejét az emberi nem ifjúságának idejével lehet összehasonlítani <em>a hit erőssége és buzgósága miatt, amely a szeretetben működik, </em>az öregséget pedig, amely a hatodik életkor, <em> az eltelt idő sokasága miatt, mert Krisztus a hatodik életkorban jött el. És jóllehet a testben nem lehetséges egyszerre a fiatalság és az öregség, ilyen lehet a lélekben, az előbbi a lelkesedés miatt,  az utóbbi a komolyság</em> <a class="footnote" href="https://www.matthaios.hu/feed/#note-4807-5" id="return-note-4807-5" title="A gravitas szónak „jóindulatú” fordítása, de ez jelent elnehezülést, így tulajdonképpen hanyatlást is"><sup>5</sup></a><em> miatt. </em>Ezért mondja Ágoston az egyik helyen (Qu. lxxxiii, qu. 44), hogy <em>az isteni Tanító, akinek a követése által az emberi nem a jó erkölcsre nevelődik, csak az ifjúság idején jöhetett el, </em>másutt pedig azt mondja, hogy ez az emberi nem hatodik korában, mintegy az öregség korában történt meg <a class="footnote" href="https://www.matthaios.hu/feed/#note-4807-6" id="return-note-4807-6" title="Szent Tamás (Szent Ágoston) itt az emberiség és az egyén életének a keresztény ókorban és középkorban használt szakaszolására hivatkozik."><sup>6</sup></a>.</p>
<p style="text-align: justify;">A 2. ellenvetésre azt kell mondanunk, hogy a megváltás műve nemcsak a nem tökéletes tökéletes felé vezető mozgása végpontjának tekinthető, hanem ezt az emberi természet tökéletessége princípiumaként is kell néznünk.</p>
<p style="text-align: justify;">A 3. ellenvetésre azt kell válaszolnunk, amint Aranyszájú Szent János mondja (Hom. xxviii) a János evangélium szavairól (Jn 3, 11: <em>nem azért küldte Isten a Fiát a világba, hogy elítélje a világot</em>): <em>Krisztusnak két eljövetele van: az első, hogy megbocsássa a bűnöket; a második, hogy ítéljen. Ha nem így tett volna, a világ elveszne, mindenki vétkezne és Isten dicsősége nélkül maradna. </em>Ezek alapján világos, hogy az irgalmaság eljövetelét nem kellett a világ végére halasztani.</p>
<div class="footnotes"><h2 class="notes">Jegyzetek:</h2><ol><li id="note-4807-1">Azaz magáról az üdvözítőről szóló résszel kapcsolatban <a href="https://www.matthaios.hu/feed/#return-note-4807-1">&#8617;</a></li><li id="note-4807-2">A következtetések alapján való gondolkodás jellegzetesen az emberi megismerés tulajdonsága. Az angyalok intuitív megismerésében nincs következtetés.  <a href="https://www.matthaios.hu/feed/#return-note-4807-2">&#8617;</a></li><li id="note-4807-3">A Habakuk prófétától idézett szöveget ez előzi meg:<i> </i><em>tedd ismeretessé műveid még az esztendők folyamán </em>(Officium hebdomadae sanctae, A nagyheti zsolozsmák, szentmisék és szent szertartások, Szent István Társulat, 1935, 163. o.)). <a href="https://www.matthaios.hu/feed/#return-note-4807-3">&#8617;</a></li><li id="note-4807-4">Ezt a könyvet <a href="http://lexikon.katolikus.hu/A/Ambrosiaster.html">tévesen Szent Ambrusnak tulajdonították</a>. <a href="https://www.matthaios.hu/feed/#return-note-4807-4">&#8617;</a></li><li id="note-4807-5">A <em>gravitas</em> szónak „jóindulatú” fordítása, de ez jelent elnehezülést, így tulajdonképpen hanyatlást is <a href="https://www.matthaios.hu/feed/#return-note-4807-5">&#8617;</a></li><li id="note-4807-6">Szent Tamás (Szent Ágoston) itt az emberiség és az egyén életének a keresztény ókorban és középkorban használt <a href="https://en.wikipedia.org/wiki/Six_Ages_of_the_World">szakaszolására</a> hivatkozik. <a href="https://www.matthaios.hu/feed/#return-note-4807-6">&#8617;</a></li></ol></div></div>
    </div>
    
    <div class="article">
        <div class="title">Miért lett az Isten emberré?</div>
        <div class="categories">krisztológia</div>
        <div class="summary">Cur Deus homo? A bejegyzés címe tulajdonképpen Canterbury Szent Anzelm könyve címének fordítása. A Niceai-konstantinápolyi hitvallás választ ad a kérdésre: propter nos homines, et propter nostram salutem, az Ige az emberek miatt, üdvösségük miatt lett emberré. A karácsonyi prefáció közelebbi magyarázatot is ad: ut &#8230; <a href="https://www.matthaios.hu/miert-lett-az-isten-emberre/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;"><em>Cur Deus homo? </em>A bejegyzés címe tulajdonképpen Canterbury Szent Anzelm könyve címének fordítása. A Niceai-konstantinápolyi hitvallás választ ad a kérdésre: <em>propter nos homines, et propter nostram salutem, </em>az Ige az emberek miatt, üdvösségük miatt lett emberré. A karácsonyi prefáció közelebbi magyarázatot is ad: <em>ut dum visibiliter Deum cognoscimus, per hunc in invisibilium amore rapiamur, </em>hogy míg Istent látható módon megismerjük, általa a láthatatlanok szeretetére ragadtassunk<em>. </em>A Niceai-konstantinápolyi hitvallás mondja: <em>crucifixus est etiam pro nobis</em>, értünk keresztre is feszítették. A szent keresztről szóló prefáció utal megváltásunk módjára: <em>Qui salutem humani generis in ligno Crucis constituisti, </em>Isten az emberi nem üdvösségét Krisztus keresztje által alapította meg.</p>
<p style="text-align: justify;">A megtestesülés és a megváltás tehát szorosan kapcsolódik egymáshoz, a megtestesülés az emberek üdvössége miatt történt, az elesett emberiség üdvösségét azonban a megváltás Jézus Krisztusban megvalósult műve adja meg. Mi történt volna azonban, ha az emberiség ősbűn általi elesése nem történt volna meg? Ekkor nem történt volna meg a megtestesülés? Erre a kérdésre különböző teológiai iskolák különöző választ adnak, és a válasz a tomista (elsősorban domonkos) és a skotista (elsősorban ferences) iskolák közötti viták egyik fontos témája lett. A tomisták szerint a megtestesülés és a megváltás olyan szorosan kötödnek egymáshoz, hogy ez utóbbi a megtestesülés olyan célját alkotja, amely nélkül, nem biztos, hogy megtörtént volna a megtestesülés. A Boldog John  Duns Scotus-t követő skotista iskola szerint viszont a megtestesülés az emberiség elesése nélkül is megtörtént volna.<span id="more-4812"></span></p>
<p style="text-align: justify;">A modern filozófia egyik sokszor alkalmazott fogalma a lehetséges világok fogalma. A fogalom értelmezés eltérő lehet, de kiindulhatunk abból, hogy jóllehet tapasztalható világunkban találkozunk bizonyos szükségszerűséggel, például a természeti törvények érvényesülésének szükségszerűségével, de világunkra az esetlegesség is jellemző, hiszen míg például a természeti törvények szükségszerűen érvényesülnek, azonban az, hogy a természeti törvények milyenek, esetleges, itt már nincs szükségszerűség. Tehát olyan tényekről van szó, amelyek esetlegesek, azt is mondhatjuk, hogy olyan lehetőségek megvalósulásai, amelyek nem szükségszerűek, de amelyeket az ellentmondásmentesség megenged. Hogy csak egy nagyon egyszerű példát mondjunk, a fizikai állandóknak (gravitációs állandó, fénysebesség, Planck állandó stb) lehetnének más értékei is. Ekkor persze világunk szerkezete más lenne, mégis az ilyen világok lehetőségét eleve nem zárhatjuk ki. A szükségszerűség és lehetőség fentiekben vázolt fogalmának logikai kezelésére alkalmazzák a lehetséges világok fogalmát. Egy világ lehetséges, amellyel kapcsolatban nincs logikai ellentmondás. Nyilván a mi világunk is lehetséges, de ez emellett aktuális, tényszerűen létező világ. A szükségszerű állítások minden lehetséges világban igazak. A csak lehetőséget kifejező állítás olyan, hogy van legalább egy lehetséges világ, amelyben ez igaz.</p>
<p style="text-align: justify;">A kinyilatkoztatáson alapuló teológia, de az Istent csak természetes értelemmel megismerő természetes teológia (a napjainkban sokszor háttérbe szorított és lenézett <em>theologia naturalis</em>) is megállapítja, hogy Isten szabad döntése alapján teremtett világot és szabad döntése alapján határozta meg azt is, hogy milyen világot teremt, és azt is, hogy mi történik ebben a világban <a class="footnote" href="https://www.matthaios.hu/feed/#note-4812-1" id="return-note-4812-1" title="Isten szabadsága a világ teremtését illetően az 1. Vatikáni Zsinat dogmája (DH 3025)."><sup>1</sup></a>. Isten szabadsága tehát vonatkozik arra, hogy teremt-e egyáltalán világot, de arra is, hogy milyen világot teremt. Így tehát nem a tényszerűen létező világ az egyetlen világ, amelyet Isten teremthetett, a teremtő mindenhatóság más világokat is teremthetett volna, Isten mindenhatóságát egyedül csak az ellentmondástól való mentesség elve korlátozza <a class="footnote" href="https://www.matthaios.hu/feed/#note-4812-2" id="return-note-4812-2" title="A kegyelemtani vitákban a tomista állásponttal szembenálló molinista álláspont tulajdonképpen Isten lehetséges világokra vonatkozó speciális tudására, az úgynevezett köztes tudásra, scientia media-ra hivatkozik. Ebben a tudásban Isten tudja azt, hogy egy konkrét, szabad akarattal rendelkező teremtmény egy adott helyzetben hogyan döntene. Isten konkrét személy üdvösségét elhatározó döntése, a predestináció úgy valósul meg, hogy Isten a lehetséges világokra vonatkozó köztes tudása alapján úgy teremti meg ténylegesen létező világunkat, hogy ebben olyan helyzetek legyenek, amelyekben a kiválasztott konkrét döntései végül ennek üdvösségére vezetnek. Ez az elmélet kifogásolható, de ezzel most itt nem foglalkozunk."><sup>2</sup></a>. Így a lehetséges világok fogalma a teológia szempontjából is értelmezhető. A tomista-skotista vita kérdése tehát így is megfogalmazható: lehetséges-e az a világ, amelyben nem történik meg az ember ősbűn általi elesése, de mégis megtörténik a megtestesülés. Ehhez hasonló kérdés, lehetséges-e az a világ, amelyben megtörténik az ősbűn, amelyet követ a megváltás, de ez nem a megtestesülés által történik.</p>
<p style="text-align: justify;">A skolasztikus teológusok nem használták a lehetséges világ modern fogalmát, de tisztában voltak a fogalom teológiai értelemben vett tartalmával, hiszen tudták, hogy az isteni mindenhatóságot, Isten kifelé irányuló tevékenységét nem a szükségszerűség, hanem a szabadság jellemzi, így nem a mi világunk az egyetlen lehetséges világ.</p>
<p style="text-align: justify;">Mielőtt a konkrét kérdésekkel foglalkoznánk, meg kell azt is vizsgálni, hogy egyáltalán milyen módszerekkel lehet ezeket a kérdéseket megválaszolni. Az értelem számára ugyanis a dolgok elsősorban szükségszerű okaik által érthetőek meg, azaz olyan okok által, amelyek szükségszerűen okozzák a dolgot. A szabad cselekvés és így Isten szabad cselekvése is éppen szabadsága miatt az értelem számára nem teljesen megindokolható. Így például a teremtésből szükségszerűen el tudunk jutni a teremtő Istenhez, de Istenből kiindulva nem tudunk teljes értelmi magyarázatot, levezetést adni  arra, hogy Isten világot teremtett és miért éppen ilyen világot teremtett. Hasonló a helyzet a kinyilatkoztatás, a megtestesülés és a megváltás misztériumaival is. Ezért ilyenkor a teológiai gondolkozás, érvelés, amikor a „miértre” keresi a választ, sokszor az úgynevezett konveniencia-érvekhez fordul: nem ad levezetést, de bemutatja, hogy ami mellett „érvelünk”, igen mély összhangban van azzal, amit Istenről, más hittitkokról tudunk. Magát a <em>convenio</em> ígét magyarra az „illő”, „illik”, „megfelel” szavakkal lehet lefordítani.</p>
<p style="text-align: justify;">Aquinói Szent Tamás foglalkozik azzal a kérdéssel, hogy <a href="https://www.labjegyzetek.com/kezd337lap/krisztus-szenvedese">milyen lehetőségek állnak Isten rendelkezésére üdvösségünk visszaadásának megvalósítására</a>. Mint ahogyan nem szükségszerű az, hogy Isten visszaadja üdvösségünket, úgy az sem szükségszerű, hogy ezt Jézus Krisztus üdvözítő, megváltó élete, szenvedése és halála által adja vissza. Szent Ágoston szerint azonban üdvösségünk visszaadásának ez a legmegfelelőbb módja. Szent Tamás a megtestesülés megfelelőségéről szóló kérdésének magyar fordítása <a href="http:/aquinoi-szent-tamas-a-megtestesules-megfelelosegerol-st-iii-q-1-2/">itt</a> található meg. Arra kérdésre tehát, hogy lehetséges lett volna-e a megváltás megtestesülés nélkül is, azt kell válaszolnunk, hogy a mindenható Isten számára ez lehetséges lett volna, Ő mégis úgy döntött, hogy megváltásunk Fiának megtestesülése, szenvedése, halála és feltámadása által történjen.</p>
<p style="text-align: justify;">A tomista-skotista vita fő kérdése azonban az, hogy az emberiség ősbűn általi elesése nélkül is megtörtént volna-e a megtestesülés. Szent Tamás  már hivatkozott kérdésében, a <a href="http:/aquinoi-szent-tamas-a-megtestesules-megfelelosegerol-st-iii-q-1-2/#szakasz3">harmadik szakaszban</a> foglalkozik ezzel a témával. Szerinte az a vélemény „látszik inkább követendőnek”, amely szerint a megtestesülés az ősbűn nélkül nem történt volna meg. Véleménye igazolására egyedül arra hivatkozik, hogy Isten szabad döntéseivel kapcsolatban a Szentírás az, amely tájékoztat, de a Szentírásban azzal találkozunk, hogy Isten megváltásunk miatt testesült meg. De hozzáteszi, „lehetett volna az is, hogy Isten a bűn létezése nélkül is megtestesüljön”. Tehát Isten teremthetett volna olyan világot, olyan üdvrendet is, ahol a megtestesülés az ősbűn nélkül is megtörtént volna.</p>
<p style="text-align: justify;">Ha az eredeti kérdésre a válaszunk az, hogy Isten megtestesülése a megváltás miatt történt, akkor egy olyan választ adtunk, amely tényleges világunkra vonatkozó válasz. Ha viszont olyan választ adunk, amely szerint Isten megtestesült volna ősszüleink bűne nélkül is, akkor már átléptünk a lehetséges világok körébe, hiszen világunkban tény az ősbűn. A lehetséges világok esetében is vannak szükségszerűséget kifejező kijelentések, tehát olyan kijelentések, amelyek minden lehetséges világra érvényesek. Ilyen kijelentések például a teremtettség metafizikai tulajdonságait leíró kijelentések, így az, hogy minden lehetséges világban lévő dolog összetett. De azt is mondhatjuk, hogy Isten jósága minden lehetséges világban érvényesül. Visszatérve eredeti témánkhoz, meg lehet kérdezni, hogy vajon a megtestesülésnek be kellet volna-e következnie minden lehetséges világban. Erre a válasz nyilván tagadó, hiszen itt Isten szabad tettéről van szó. Vannak azonban olyan erős konveniencia-érvek, amelyek a megtestesülés feltétlenségére utalnak. Röviden így foglalja össze ezeket XVI. Benedek pápa <a href="https://w2.vatican.va/content/benedict-xvi/en/audiences/2010/documents/hf_ben-xvi_aud_20100707.html">Boldog Duns Scotus-ról szóló katekézisében</a>:</p>
<blockquote><p><span style="font-size: medium;">Duns Scotus véleménye szerint az Isten Fiának megtestesülése, amelyet az Atyaisten öröktől fogva tervezett, a szeretet szintjén a teremtés beteljesülése. Ez Krisztusban és Krisztus által képessé tesz minden teremtményt arra, hogy kegyelemmel elteljenek, magasztalják és dicsőítsék Istent mindörökké. Jóllehet Duns Scotus tudatában volt annak, hogy az áteredő bűn miatt Krisztus szenvedésével, halálával és föltámadásával megváltott minket, megerősíti, hogy a megtestesülés az üdvösség történetének a legnagyobb műve, ennek feltétele nem lehetett semmilyen esetleges tény sem, hanem az Isten eredeti elképzelése, hogy végül a Fiú személyében és testében egyesítse magával az egész teremtést.</span></p></blockquote>
<p style="text-align: justify;">Mint említettük azonban, a fenti, valóban igen erős érvek sem teszik a megtestesülést minden lehetséges világban szükségszerűvé, ez megmarad Isten szabad döntésének. Másrészt Isten irántunk való szeretetéről és irgalmasságáról mondja az <em>Exsultet </em>(magyar<em> </em>fordítás a Szunyogh misszáléból):</p>
<blockquote><p><span style="font-size: medium;"><em>Ó mily csodálatos irántunk való jóságod, a te kegyességed. Ó megbecsülhetetlen szerelmes szeretet! ki, hogy a szolgát megváltsad, Fiadat halálra adtad! Ó Ádám valóban szükséges  <a class="footnote" href="https://www.matthaios.hu/feed/#note-4812-3" id="return-note-4812-3" title="A „szükséges„ szó természetesen nem arra vonatkozik, hogy Ádámnak feltétlenül vétkeznie kellet volna, hanem arra, hogy a megtestesülés megtörténjen."><sup>3</sup></a>vétke, melyet eltörölt Krisztus halála! Ó szerencsés vétek, mely ily nagy és ekkor fölségű Megváltót érdemelt. [O mira circa nos tuae pietatis dignatio! O inaestimabilis dilectio caritatis: ut servum redimeres, Filium tradidisti! O certe necessarium Adae peccatum, quod Christi morte deletum est! O felix culpa, quae talem ac tantum meruit habere Redemptorem!]</em></span></p></blockquote>
<p style="text-align: justify;">Világunkban, a jelen üdvrendben tehát olyan szoros a kapcsolat a megtestesülés és a megváltás között, hogy nem látszik célszerűnek ezt a kapcsolatot megbontani. A megtestesülés megváltó megtestesülés. A megtestesülés és a megváltás szoros egységet, egységes művet alkot, amely mű Jézus Krisztus megváltó szenvedésében, halálában és feltámadásában teljesül be. A megtestesülésben Jézus Krisztus küldetést kap, hogy végezze el <a href="https://www.matthaios.hu/aquinoi-szent-tamas-krisztus-udvosseget-hozo-szenvedeserol-iii-q-48/">a kiengesztelés, az elégtétel, a megváltás művét, amely a kereszt áldozatában</a> teljesül be.</p>
<p style="text-align: justify;">Az  isteni és emberi természet Ige személyében megvalósuló egysége miatt Jézus Krisztus mint ember mindazzal a tökéletességgel rendelkezik, amelyet az emberi természet egyáltalán lehetővé tesz. Így például a legnagyobb mértékben és minden más teremtményt meghaladó módon rendelkezett Isten boldogító színről-színre látásával. Megillette volna őt az is, hogy a léleknek ez a dicsősége kisugározzon testére, hogy ez a test mentes legyen a szenvedéstől, a haláltól. A megtestesülésben azonban az Ige szenvedésre képes, halandó testet vett föl, hogy beteljesíthesse megváltó küldetését.  Ezért Jézus Krisztus egyszerre <em>viator et comprehensor</em>, egyrészt küldetésének beteljesítése felé haladó ember, másrészt már fogantatásától kezdve Istennel a legteljesebb egységben lévő ember. Ez a krisztológia egyik legfontosabb alapelve, amelyet azonban nem minden modern szerző vesz figyelembe.</p>
<p>&nbsp;</p>
<div class="footnotes"><h2 class="notes">Jegyzetek:</h2><ol><li id="note-4812-1">Isten szabadsága a világ teremtését illetően az 1. Vatikáni Zsinat dogmája (DH 3025). <a href="https://www.matthaios.hu/feed/#return-note-4812-1">&#8617;</a></li><li id="note-4812-2">A kegyelemtani vitákban a tomista állásponttal szembenálló molinista álláspont tulajdonképpen Isten lehetséges világokra vonatkozó speciális tudására, az úgynevezett köztes tudásra, <em>scientia media-ra</em> hivatkozik. Ebben a tudásban Isten tudja azt, hogy egy konkrét, szabad akarattal rendelkező teremtmény egy adott helyzetben hogyan döntene. Isten konkrét személy üdvösségét elhatározó döntése, a predestináció úgy valósul meg, hogy Isten a lehetséges világokra vonatkozó köztes tudása alapján úgy teremti meg ténylegesen létező világunkat, hogy ebben olyan helyzetek legyenek, amelyekben a kiválasztott konkrét döntései végül ennek üdvösségére vezetnek. Ez az elmélet kifogásolható, de ezzel most itt nem foglalkozunk. <a href="https://www.matthaios.hu/feed/#return-note-4812-2">&#8617;</a></li><li id="note-4812-3">A „szükséges„ szó természetesen nem arra vonatkozik, hogy Ádámnak feltétlenül vétkeznie kellet volna, hanem arra, hogy a megtestesülés megtörténjen. <a href="https://www.matthaios.hu/feed/#return-note-4812-3">&#8617;</a></li></ol></div></div>
    </div>
    
    <div class="article">
        <div class="title">Miért lett az Isten emberré? (2)</div>
        <div class="categories">krisztológia</div>
        <div class="summary">Az előző bejegyzésben már foglalkoztunk ezzel a kérdéssel és utaltunk arra, hogy a kérdés megválaszolása eltérő a tomista és a skotista teológiai iskolákban. Tartalmi szempontból nézve a két iskola válasza lényegében nem különbözik. A megtestesülés ajándékának gazdagsága mindkét iskola számára &#8230; <a href="https://www.matthaios.hu/miert-lett-az-isten-emberre-2/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Az <a href="https://www.matthaios.hu/miert-lett-az-isten-emberre/">előző bejegyzésben</a> már foglalkoztunk ezzel a kérdéssel és utaltunk arra, hogy a kérdés megválaszolása eltérő a tomista és a skotista teológiai iskolákban. Tartalmi szempontból nézve a két iskola válasza lényegében nem különbözik. A megtestesülés ajándékának gazdagsága mindkét iskola számára világos. Aquinói Szent Tamás, miután felsorolta a megtestesülésből származó előnyöket, megjegyzi, hogy „még sok más előny is származik a megtestesülésből, meghaladva az emberi értelem felfogóképességét” (ST III q. 1 a. 2, fordítás <a href="https://www.matthaios.hu/aquinoi-szent-tamas-a-megtestesules-megfelelosegerol-st-iii-q-1-2/#szakasz2">itt</a>). Az iskolák között a vita ezen előnyök prioritásáról van. A skotisták szerint vannak olyan mozzanatok, amelyek a megváltástól függetlenül, önmagukban indokolják a megtestesülés megtörténtét a megváltás nélkül is, a tomisták a megtestesülés közvetlen okának a megváltást tekintik és szerintük enélkül a megtestesülés nem történt volna meg. Előző bejegyzésünkben már említettük a lehetséges világok fogalmát. A skotista állítás – úgy tűnik – az, hogy minden lehetséges világban, amelyben van természetfölötti rend, meg kell történnie a megtestesülésnek is <a class="footnote" href="https://www.matthaios.hu/feed/#note-4832-1" id="return-note-4832-1" title="A skotista álláspont lehetséges világok fogalmát használó megfogalmazásával nem találkoztam, de amint látni fogjuk, az álláspont ezen megfogalmazás felé vezet."><sup>1</sup></a>. A tomista álláspont árnyaltabb: a megváltás nélküli megtestesülés lehetőségét nem zárja ki. Amint előző bejegyzésünkben említettük, Szent Tamás kifejezetten beszél erről. A tomista álláspont csak az, hogy üdvrendünkben, ha nem történt volna meg Ádám bűne, akkor nem történt volna meg a megtestesülés sem. Persze ez az állítás is átvisz bennünket egy lehetséges világba, hiszen Ádám bűne a ténylegesen létező világban megtörtént. Ezért az állítást célszerűbb lenne úgy megfogalmazni, hogy a megtestesülés üdvrendünkben szoros egységet képez a megváltással, ezt az egységet még az isteni szándék szintjén sem célszerű megbontani. Francisco Suarez, aki talán a jezsuita rend legkiválóbb teológusa (és filozófusa) volt, két egymással koordinált, egyenrangú célról beszél. De talán inkább olyan egységről kellene beszélni, amelyben a megtestesülés megváltó megtestesülés, az örök Ige a halandó testet vette magára, itt a földön emberi élete megváltó halálával végződött. Így a megtestesült Ige, Jézus Krisztus győzelmet aratott a bűn fölött, dicsőségben feltámadt és elfoglalta helyét emberként is az Atya jobbján. A bejegyzésben ezt a megbonthatatlan egységet támogató szempontokról lesz szó, ezelőtt azonban Boldog Duns Scotus gondolatmenetét Mary Beth Ingham CSJ <a href="https://www.amazon.com/Understanding-John-Duns-Scotus-rarest-veined-ebook/dp/B0719JMN7K">könyvének</a> teremtésről, megtestesülésről és isteni szándékról szóló fejezete alapján ismertetjük.<span id="more-4832"></span></p>
<p style="text-align: justify;">Boldog Duns Scotus alapállítása az, hogy Isten kifelé irányuló tevékenységének, művének, azaz így a teremtésnek, az emberekkel való szövetségnek, az emberi szabad akaratnak a végső oka a megtestesülés. Szent Pál mondja (Kol 1, 17): „Ő előbb van mindennél, és minden benne áll fenn”. Ugyancsak Szent Pál mondja (1Kor 15, 28): „Mikor pedig minden alá lesz vetve neki, akkor a Fiú maga is aláveti magát annak, aki mindent alávetett neki, hogy Isten legyen minden mindenben”.</p>
<p style="text-align: justify;">Boldog Duns Scotus megállapítja, hogy ami a végső a végrehajtás rendjében (<em>ordo executionis</em>), az első a szándék rendjében (<em>ordo intentionis</em>). Így Jézus Krisztus emberi természete kezdettől fogva arra volt rendelve, hogy megdicsőüljön, hogy egyesüljön az Igével. Minthogy a megtestesülés ennyire központi helyet foglal el, ezért magának a megtestesülésnek függetlennek kell lennie az első ember bűnétől. Ezért a megtestesülésre vonatkozó isteni döntésnek logikailag meg kellett előznie azt a döntést, hogy ez válasz az ember bűnére. Mint említettük, az isteni szándék szerint minden isteni tett az Ige megtestesülése előtt és után, így maga a teremtés, az egész teremtett világ, a megtestesülésre, a megtestesült Igére, Jézus Krisztusra van vonatkoztatva.  Magát az emberi személyt is Krisztus képmásának (<em>imago Christi</em>) kell tekinteni, ezért az emberi élet célja is a személy krisztusivá válása, átistenülése. A megváltás nélkül is a megtestesült Igének kell közvetítenie az ember végső egységét Istennel. Természetesen a skotista álláspont sem tagadja a megváltást, de ezt mint célt másodlagosnak tekinti a megtestesülés mellett.</p>
<p style="text-align: justify;">A skotista álláspont szerint szerint az ember (sőt az angyal) teremtésének szinte szükségszerű következménye a megtestesülés. Amint már említettük, átfogalmazva ezt az állítást a lehetséges világok fogalmának használatával, azt mondhatjuk, hogy nincs olyan lehetséges világ, amelyben van Isten színről-színre látására meghívott ember, de nincs megtestesülés. Így az ember teremtése, természetfölötti meghívása már szükségszerűen maga után vonná a megtestesülést, ez következne a teremtésből, így ez a teremtést föltételezve már nem Isten szabad döntése lenne. A skotista és az itt képviselt álláspont között nem az a különbség, hogy tagadnánk a megtestesülés különleges megfelelőségét. Ebben egyetértés van. Az eltérés Isten szabadságának a hangsúlyozása még a teremtésben és az üdvösség rendjében is. A megváltás sem szükségszerű, még kevésbé a megváltásnak az Ige megtestesülésében megvalósuló módja. Isten szabad döntése megváltásunk és az, hogy ez az Ige megtestesülése által történt.</p>
<p style="text-align: justify;">Ezt a következőképpen igazoljuk: (1) Szent Pál kijelentései elsősorban szentháromságtani kijelentések, amelyek úgy vonatkoznak Krisztusra, mint a második isteni személyre, az Igére ;  (2) az isteni szándék föntiekben adott elemzését ki kell egészíteni az isteni szándék egységével, amely a jelen üdvrend egészére vonatkozik; (3) a megváltás nélküli megtestesülésben nem lenne annyira hatékonyan kinyilatkoztatva az Atya és a Fiú közti szentháromsági viszony, amely a megváltó megtestesülésben Krisztusnak mint embernek az Atya iránti, életét feláldozó engedelmességében „képeződik le”. Hasonló a helyzet Isten irgalmas szeretetével is: <em>„O inaestimabilis dilectio caritatis: ut servum redimeres, Filium tradidisti!”</em> (Exsultet).</p>
<p style="text-align: justify;">(1) Az Ige, a Logosz az Atya kimondott szava. Az Atya ismerete az Igében fejeződik ki. Ez nem azt jelenti, hogy az Atyának külön megismerése van, Istenben a megismerő, a megismerés és a megismert ugyanaz, az isteni természet. De az isteni megismerés egységében is jelen vannak a személyek közti különbségek, vonatkozások, ezért van az, hogy az Atya a megismerésben az Ige személyében fejezi ki, mondja ki magát. Az isteni megismerés kiterjed magára Istenre, de ez magában foglalja teremthető világok lehetőségére vonatkozó ismeretet is, és a ténylegesen teremtett világ ismeretét is. Ezért a teremtés ismerete is az Igében, mint személyben fejeződik ki, benne foglalódik össze. A teremtett világra vonatkozó megismerés azonban egyben maga a teremtés is, ez által van a világ teremtve és fönntartva. Tehát ezért mondja Szent Pál, hogy a Fiú előbb van mindeneknél és benne áll fönn minden. Ez a kijelentés azonban a megtestesülés nélkül is igaz, hiszen ez a Szentháromságra vonatkozik.  Szent Pál természetesen Jézus Krisztusról, a megtestesült Igéről beszél, de az Ige teremtésben betöltött szerepe a megtestesülés nélkül is fönnáll. A szentháromsági személyek nélkül nincs teremtés, de ezeket a személyeket nem a teremtés vagy a megtestesülés, nem Isten kifelé irányuló tevékenységei alkotják. Viszont Isten kifelé irányuló tevékenységeinek az alapjai a szentháromsági vonatkozások. Ezek a vonatkozások nem bontják meg a tevékenységek egységét, de ott vannak a tevékenységekben.</p>
<p style="text-align: justify;">(2) Isten döntése a megváltó megtestesülés. Ez a döntés nem esetleges abban az értelemben, hogy ezt Isten attól tette függővé, hogy Ádám vétkezik-e. A dolog éppen fordítva van: Isten azért engedte meg Ádám vétkét, amelyet előre látott, mert ezt Fiának megtestesülése és megváltása által akarta orvosolni. Ebben az értelemben igaz az Exsultet kijelentése: <em>„O felix culpa, quae talem ac tantum meruit habere Redemptorem!”</em></p>
<p style="text-align: justify;">(3) A szentháromsági személyeknek nincs személyenként külön természetük. Ők csak abban különböznek egymástól, hogy az Atya szüli a Fiút, a Fiú születik az Atyától, az Atya és a Fiú közösen lehelik a Szentlelket és a Szentlélek így származik az Atyától és a Fiútól. Így a személyeknek nincs önálló gondolatuk, önálló szeretetük, önálló kifelé irányuló cselekedetük. A személyek közti vonatkozások, a személyek az isteni lényegben, az isteni gondolatban, szeretetben, külső cselekedetekben állnak fenn, anélkül, hogy ezek egységét megbontanák, hiszen minden személy Isten, az istenségtől ezek nem különböznek, a különbség a személyek egymás közti vonatkozásaiban van. (Megjegyezzük, hogy skotista álláspont szerint a személyek és az isteni természet között úgynevezett formális különbség, <em>distinctio formalis</em> van.) A személyek közti tökéletes közösség tehát öröktől fogva megvan a Szentháromságban.</p>
<p style="text-align: justify;">A Szentháromságban található személyesség tökéletességét a teremtett személy soha sem érheti el, ez csak véges módon részesedik ebben. A teremtett személynek saját, egyedi természete van, amelyből gondolata, szeretete fakad. A teremtett személy Istennek való önátadásában is megmarad az Istentől való különbsége.</p>
<p style="text-align: justify;">Az Ige megváltó megtestesülésében az Ige Atyának való tökéletes önátadása „képződik le” Jézus Krisztus emberségében. Ebből adódik az ember Jézus Krisztus Atyának való alárendeltsége, az Atya iránti engedelmes szeretete, az Atyától kapott küldetéshez, a megváltáshoz való, végsőkig menő ragaszkodása. Ennek kifejeződése az emberi élet elpusztulásának, a kereszthalálnak elfogadása, vállalása és elszenvedése. Az Atya válasza erre Jézus Krisztusnak mint embernek minden teremtett emberi mértéket meghaladó megdicsőítése. A megtestesüléskor Jézus Krisztus a szenvedésnek, halálnak kitett testet vette fel, értünk meghalt és föltámadt dicsőségben. Így ír erről körülbelül húsz évvel Jézus Krisztus halála és föltámadása után a filippiekhez írt levél (Fil 2, 5-11):</p>
<blockquote>
<p style="text-align: justify;"><span style="font-size: medium;">Ugyanazt az érzést ápoljátok magatokban, amely Krisztus Jézusban is megvolt,<br />
aki, bár Isten alakjában létezett,<br />
nem tartotta Istennel való egyenlőségét olyan dolognak,<br />
amelyhez mint zsákmányhoz ragaszkodnia kell,<br />
hanem kiüresítette önmagát,<br />
szolgai alakot vett fel,<br />
és hasonló lett az emberekhez,<br />
külsejét tekintve úgy jelent meg, mint egy ember.<br />
Megalázta magát, engedelmes lett a halálig,<br />
mégpedig a kereszthalálig.<br />
Ezért Isten felmagasztalta őt,<br />
és olyan nevet adott neki,<br />
amely minden más név fölött van,<br />
hogy Jézus nevére hajoljon meg minden térd<br />
az égben, a földön és az alvilágban,<br />
és minden nyelv vallja,, hogy »Jézus Krisztus az Úr!«<br />
az Atyaisten dicsőségére.</span></p>
</blockquote>
<div class="footnotes"><h2 class="notes">Jegyzetek:</h2><ol><li id="note-4832-1">A skotista álláspont lehetséges világok fogalmát használó megfogalmazásával nem találkoztam, de amint látni fogjuk, az álláspont ezen megfogalmazás felé vezet. <a href="https://www.matthaios.hu/feed/#return-note-4832-1">&#8617;</a></li></ol></div></div>
    </div>
    
    <div class="article">
        <div class="title">A hit és a szentségek</div>
        <div class="categories">szentségtan</div>
        <div class="summary">Jézus Krisztus szenvedése és halála által megváltotta az emberiséget, de ez a megváltás nem válik hatékonnyá azonnal minden emberben. Az egyes embereknek tagként kell kapcsolódniuk ahhoz a Főhöz, akiből a megváltás hatása, kegyelme árad a tagokra. Ez a kapcsolódás a &#8230; <a href="https://www.matthaios.hu/a-hit-es-a-szentsegek/">Folytat&#225;s <span class="meta-nav">&#8594;</span></a></div>
        <div class="content"><p style="text-align: justify;">Jézus Krisztus szenvedése és halála által megváltotta az emberiséget, de ez a megváltás nem válik hatékonnyá azonnal minden emberben. Az egyes embereknek tagként kell kapcsolódniuk ahhoz a Főhöz, akiből a megváltás hatása, kegyelme árad a tagokra. Ez a kapcsolódás a hit és a szentségek által történik meg <a class="footnote" href="https://www.matthaios.hu/feed/#note-4854-1" id="return-note-4854-1" title="A szentségekkel kapcsolatban támaszkodunk Ansgar Vonier A Key to the Doctrine of Eucharist című kitűnő könyvére. Ansgar Vonier a két világháború között Angliában élő bencés apát volt, több teológiai könyvet írt. Ezen könyvek vezérfonalául Aquinói Szent Tamás teológiája szolgál. Könyveit most ismét kiadják."><sup>1</sup></a>. A hit és a szentségek szorosan összefüggenek egymással, a hit állapota a szentségek nélkül a megváltás után tulajdonképpen rendkívüli állapot (végső soron ez a vágyban való keresztség állapota).</p>
<p style="text-align: justify;">Az üdvösség nem korlátozódik csak azokra, akik az Egyház szentségeiben részesülnek. A hit és a hit szerinti cselekedetek nélkül azonban lehetetlen az üdvösség <a class="footnote" href="https://www.matthaios.hu/feed/#note-4854-2" id="return-note-4854-2" title="A hittel, ennek implicit formáival kapcsolatban lásd a tomista teológus, Charles Journet könyvét (What is dogma?, 3. fejezet)."><sup>2</sup></a>. A hit igazságok elfogadása, ahol az elfogadás indítéka maga az Isten, aki az Első Igazság. Az igazságokat általában érzékszervi tapasztalatunk alapján (például esik az eső) vagy értelmünk belátása alapján fogadjuk el. Ilyenkor értelmünk meghajol az igazság előtt, nincs szükségünk valamilyen akarati döntésre az igazság elfogadása érdekében. Persze ilyen esetekben is dönthet úgy az akarat, hogy az értelmi belátás ellenére sem fogad el valamilyen igazságot. Ezt mutatják azok a szkeptikus álláspontok, amelyek olyan igazságokat tagadnak, amelyek nélkül tulajdonképpen a mindennapi élet, a természettudományok gyakorlása sem lenne lehetséges. A hit igazságai azonban sem a tapasztalat, sem a gondolkodás számára nem beláthatók (jóllehet valamilyen ésszerűségről ezek esetében is beszélhetünk), ezért ezek elfogadása nem nélkülözheti az akarat döntését.<span id="more-4854"></span></p>
<p style="text-align: justify;">Zsidókhoz írt levél hitről szóló, 11. fejezete így fogalmazza meg a hit nélkülözhetetlenségét: <em>„Hit nélkül pedig lehetetlen Istennek tetszeni, mert aki Istenhez járul, annak hinnie kell, hogy ő van, és megjutalmazza az őt keresőket”</em> (Zsid 11, 6). Ez a megfogalmazás megadja azt a „minimumot” is, ami nélkül nincs üdvösség: hinni kell abban, hogy Isten létezik és azt is, hogy Isten az ember hozzáállása, viselkedése alapján jutalmaz (és büntet). Jézus Krisztus eljötte előtt a nemesen élő pogányok ezen hit alapján üdvözültek. A Zsidókhoz írt levél 11. fejezete így kezdődik: <em>„A hit pedig alapja annak, amit remélünk, bizonyítéka annak, amit nem látunk.”</em> (Zdid 1, 1). Meg kell jegyeznünk, hogy ez a hit nem természetes értelem által fölismert (filozófiai) igazság elfogadása, ez sohasem vezethet a természetfölötti üdvösségre. Ez a hit Isten valamilyen módon történő (akár csak egy személynek szóló) kinyilatkoztatásán alapuló hit. A Krisztus előtt élő pogány számára ez az üdvösségnek valamilyen „rendes” módja. Az üdvösségnek ez a módja megmarad Jézus Krisztus eljövetele után is akkor, ha valakihez nem jut el az Egyház tanítása, de itt már hiányosságról van szó, hiszen Jézus Krisztus eljövetele után a hitnek már kifejezetten a benne lévő hitnek kellene lennie. De az üdvösségből még sincsenek teljesen kizárva azok, akikhez önhibájukon kívül nem jut el az evangélium. Fontos megjegyeznünk azt, hogy minden üdvösséghez vezető hit Jézus Krisztus megváltásának a gyümölcse, még akkor is, ha a hit tartalmában ez kifejezetten nem is jelenik meg. A másik megjegyzés az, hogy a hit önmagában soha nem elég a megigazuláshoz és az üdvösséghez, ennek együtt kell járnia mindenek előtt a szeretettel, az ennek megfelelő élettel, cselekedetekkel.</p>
<p style="text-align: justify;">A hitnek ez az implicit formája azonban törékeny. A maga anyagi valóságában megvalósuló, a bukott természet állapotában lezajló emberi életben nehezen alakul ki a hitnek az a stabilitása, amely a hit megtartásához, a hitnek megfelelő életben való kitartáshoz szükséges. Az Ószövetségben az ember értelmében elhomályosult természetes erkölcsi törvényekre a Tízparancsolat hívta fel a figyelmet, a hitet pedig szertartások támogatták. Aquinói Szent Tamás ezeket a szertartásokat is szentségeknek (sacramenta) nevezi (ST III q. 61. a. 3), mert ezek ószövetségi előképei voltak az újszövetségi szentségeknek. Ezek a szentségek a hit jelei voltak, de nem tartalmazták, eredményezték a hit megtartásához, a hit szerint élethez a kegyelmet. Az újszövetségi szentségei azonban a tökéletes értelemben vett szentségek, mert ezek tartalmazzák és okozzák a hithez, a hit megtartásához, a hit szerinti élethez szükséges kegyelmeket. Ezért a megigazuláshoz, az ebben való megmaradáshoz szükségesek az Egyház szentségei.  A megigazultság állapotának (első) elnyeréséhez szükséges a keresztség szentsége, hiszen Jézus Krisztus megparancsolta, mintegy törvényként kihirdette az apostoloknak: <em>„Menjetek tehát, és tegyetek tanítvánnyá minden népet. Kereszteljétek meg őket az Atya és a Fiú és a Szentlélek nevében, és tanítsátok meg őket arra, hogy megtartsák mindazt, amit parancsoltam nektek!</em>” (Mt 25, 19-20). Ez a törvény azokat kötelezi, akiknek kihirdették ezt: kötelezi az apostolokat, utódaikat és az őket hallgatókat. Ha valakit még a keresztség előtt ér a vértanúhalál, akkor mintegy saját kiontott vére által keresztelődik meg. Ha pedig a keresztséget valamilyen más módon akadályozza meg a váratlan halál, az üdvösség akkor is nyitva áll, az ilyen rendkívüli esetben a keresztség vágya helyettesítheti a tényleges keresztséget. Minthogy a törvény azokra érvényes, akik számára ezt kihirdetik, akikhez nem jutott el ez a kihirdetés, az evangélium hirdetése, azoknak nem jelenti a keresztség hiánya a biztos kárhozatot. Míg ugyanis az üdvösséghez Isten kifejezett, ingyenes kiválasztása szükséges, addig a kárhozatot önhibáján kívül senki sem vonja magára. Az pedig nem tekinthető valaki hibájának, hogy hozzá rajta kívül lévő okok miatt nem jutott el az evangélium.</p>
<p style="text-align: justify;">A fentiekben említett implicit hit, az ennek megfelelő élet a hagyományos teológia szerint implicit vágyat (votum implicitum) is jelent a keresztség iránt (olyan életet él, hogy ha eljutna hozzá az Egyház, akkor örömmel venné föl a keresztséget). Az implicit hit kifejezés azonban pontosításra szorul. Az itt használt értelemben ez az implicit hit az egész emberiségnek szóló új kinyilatkoztatás, az Újszövetség megismerése által válhat explicitté, kifejezetté. Az Ószövetség hitében már ott volt az Istennel kötött szövetségben való hit, de ez még mindig nem tartalmazta kifejezetten a Szentháromságban, Jézus Krisztus megtestesülésében és megváltásában való hitet. A kinyilatkoztatás teljességében, az Újszövetségben már a hit teljes tartalma megjelent, úgy, hogy ezután már nem lesz új, egész emberiségnek szóló kinyilatkoztatás. Az „implicit” jelzőt mégis használhatjuk kétféle, de az előzőtől eltérő értelemben: (1) a dogmák kifejezetté, explicitté tesznek a Szentírásban és a Szent Hagyományban bennfoglaltan, implicite meglévő igazságokat; (2) a katolikus hívő hitének nem kell kifejezetten tartalmaznia az összes dogmát, a hit tartalma az, <em>„amit az Egyház nekünk hinni előad”</em> (Katolikus Egyház Katekizmusa 1814),<em> </em>de ez nem jelenti mindennek a tételes ismeretét.</p>
<p style="text-align: justify;">Mint említettük, a hit önmagában, szentségek nélkül nem biztosítja azt a stabilitást, amely a hit mindvégig való megtartásához, a hit szerinti élethez szükséges. Az ember a testinek és a lelkinek az összetétele (a halhatatlan lélek a test lényegadó formája), ezért az ember életében kétféle vonzó erőről van szó: lelke szerint törekszik Isten felé, testével azonban az anyagvilághoz kapcsolódik. Az áteredő bűn következtében a lélek és a test közötti összhang meggyengült, az épségnek az az ajándéka, amelyet az első emberpár a megszentelő kegyelem kíséretében, az ember természetét meghaladó ajándékként kapott, elveszett. A megváltás hatásaként, a keresztségben az egyes emberben az áteredő bűn eltörlődik, de az eredeti épség ajándékát nem kapja vissza az ember. A szentségekben azonban az anyagi világból való jelek <a href="https://www.matthaios.hu/a-szentsegek-hatekonysaga/">eszközként</a> Isten akaratából, <a href="http://katolikusvalasz.blog.hu/2018/01/10/az_egyhaz_szentsegeinek_krisztusi_eredete">Jézus Krisztus rendeléséből</a> lelki hatások hordozói lesznek, így mintegy új híd képződik az anyagi világ és az üdvösségre irányuló lelki hatások, az ember megszentelődése között. A szentségi jelek eszközi hatása által a lélekben a szentségi kegyelem működik. A régi teológia a szentségekkel kapcsolatban három dolgot különböztetett meg: <em>sacramentum, res et sacramentum, res. </em>A <em>sacramentum </em>szó a szentségi jelre, a <em>res et sacramentum</em> kifejezés a szentség olyan hatására utal, amely nem kegyelem, hanem a lélekbe nyomott, eltörölhetetlen szentségi jegy vagy pedig a legkiválóbb szentségben, az Oltáriszentségben Krisztus teste és vére a kenyér és bor színe alatt. A <em>res</em> szó a szentség, által adott kegyelemre utal. (A kegyelmet mindig Isten adja, a szentségek Isten Jézus Krisztus által alapított eszközei ebben.)</p>
<p style="text-align: justify;">Míg a hit, a remény és a szeretet aktusai az ember értelmének és akaratának pszichológiailag tapasztalható aktusai, addig a szentségek működése, hatása a lélekben közvetlenül, pszichológiailag nem mutatkozik meg. A szentség gyümölcsöző vételéhez azonban pszichológiai ártelemben vett felkészültség szükséges. Mindenekelőtt szükséges ehhez a hit, amely magában foglalja a szentségekben való hitet is. A gyermekkeresztség esetében is ott van ez a hit a szülök, a keresztszülők, végső soron pedig az Egyház hitében. A nem katolikusok áldozásában azonban hiányzik ez a hit. Maguk a szentségi jelek pedig nem olyan egyezményes jelek, amint például a fordított háromszög jelzi az elsőbbségadás kötelezettségét, hanem itt szimbolikus jelekről, szimbólumokról van szó, amelyek anyagukban és formájukban is utalnak arra történésre, amely a szentség hatására létrejön. De ezek a szimbólumok mégsem csak úgy jelzik ezeket a történéseket, ahogyan általában a zászló, a címer utal valamire, hanem ezek hatékony jelek, eszközi okként okozzák is azt, amit jeleznek. A szentségi életből fakadnak az értelem és akarat természetfölötti célra irányuló cselekedetei, a hit, a remény és a szeretet cselekedetei.</p>
<div class="footnotes"><h2 class="notes">Jegyzetek:</h2><ol><li id="note-4854-1">A szentségekkel kapcsolatban támaszkodunk Ansgar Vonier <a href="https://www.amazon.com/Key-Doctrine-Eucharist-Anscar-Vonier/dp/0615900356/ref=sr_1_fkmr0_1?s=books&amp;ie=UTF8&amp;qid=1530118625&amp;sr=1-1-fkmr0&amp;keywords=anzgar+Vonier">A Key to the Doctrine of Eucharist</a> című kitűnő könyvére. Ansgar Vonier a két világháború között Angliában élő bencés apát volt, több teológiai könyvet írt. Ezen könyvek vezérfonalául Aquinói Szent Tamás teológiája szolgál. Könyveit most ismét kiadják. <a href="https://www.matthaios.hu/feed/#return-note-4854-1">&#8617;</a></li><li id="note-4854-2">A hittel, ennek implicit formáival kapcsolatban lásd a tomista teológus, <a href="https://en.wikipedia.org/wiki/Charles_Journet">Charles Journet</a> könyvét (<a href="https://www.amazon.com/What-Dogma-Cardinal-Charles-Journet/dp/1586172468">What is dogma?</a>, 3. fejezet). <a href="https://www.matthaios.hu/feed/#return-note-4854-2">&#8617;</a></li></ol></div></div>
    </div>
    
    <div class="article">
        <div class="title">A fogadott fiúság ajándéka</div>
        <div class="categories">fordítások</div>
        <div class="summary">Az alábbiakban Athanasius Schneider, az astana-i egyházmegye (Kazahsztán) segédpüspöke írásának fordítását közöljük, amelyet Ferenc pápa és az imám közös nyilatkozata alkalmából készített. A szöveg MS Word formátumban itt található meg.   A keresztény hit az egyetlen érvényes és egyetlen Isten által &#8230; <a href="https://www.matthaios.hu/a-fogadott-fiusag-ajandeka/">Folytat&#225;s <span class="meta-nav">&#8594;</span></a></div>
        <div class="content"><p class="p1" style="text-align: justify;"><em>Az alábbiakban Athanasius Schneider, az astana-i egyházmegye (Kazahsztán) segédpüspöke írásának fordítását közöljük, amelyet Ferenc pápa és az imám közös nyilatkozata alkalmából készített. A szöveg MS Word formátumban <a href="http://www.wdtprs.com/media/print/19_02_08_Schneider_Gift_Filial_Adoption.docx">itt</a> található meg.  </em></p>
<p class="p1" style="text-align: center;"><b></b><strong>A keresztény hit az egyetlen érvényes és egyetlen Isten által akart vallás</strong></p>
<p class="p3" style="text-align: justify;">A Krisztusban való bensőleg természetfölötti fogadott fiúság alkotja az egész isteni kinyilatkoztatás szintézisét. Isten által fogadott fiúnak lenni mindig ingyenes kegyelmi ajándék, Isten legfölségesebb ajándéka az emberiség számára. Ez azonban csak a Krisztusban való személyes hit és a keresztség felvétele által nyerhető el, amint az Úr maga tanítja: <em>„Jézus azt válaszolta: »Bizony, bizony mondom neked: ha valaki nem születik vízből és Szentlélekből, nem mehet be Isten országába. Ami a testből született, az test, és ami a Lélekből született, az lélek. Ne csodálkozz, hogy azt mondtam neked: szükséges felülről megszületnetek.«” </em>(Jn 3, 5,7).</p>
<p class="p1" style="text-align: justify;">Az elmúlt évtizedekben gyakran lehetett kijelentéseket hallani – még az egyházi hierarchia bizonyos képviselőitől is – az anonim keresztényekről szóló elméletről. Ez az elmélet a következőt állítja: az Egyház küldetése a világban végül is abban áll, hogy ráébresszen arra, hogy minden embernek az üdvössége Krisztusban van és következésként a Krisztusban való fiúvá fogadásban. Ugyanezen elmélet szerint már minden emberi lény birtokolja az istenfiúságot személyisége mélyén. Mégis az ilyen elmélet közvetlenül ellentmond az isteni kinyilatkoztatásnak, amint ezt Krisztus tanította, és az apostolok és az Egyház kétezer éven át változatlanul és a kétely árnyéke nélkül továbbadta.</p>
<p class="p1" style="text-align: justify;">Erik Peterson, az ismert konvertita és exegéta írásában (Az zsidókból és pogányokból álló Egyház, <em>Die Kirche aus Juden und Heiden</em>) már régóta (1933) figyelmeztetett az ilyen elmélet veszélyeire, amikor hangsúlyozta, hogy senki sem redukálhatja a keresztény létet (<em>„Christsein”</em>) a természetes rendre, amelyben a megváltás Jézus Krisztus által megszerzett gyümölcsei be tudódnak minden embernek, mint egy bizonyos fajta örökség, csupán azért, mert minden ember osztozik a megtestesült Igével az emberi természetben. A fogadott fiúság Krisztusban nem automatikus, azáltal garantált  hatás, hogy valaki az emberi fajhoz tartozik.<span id="more-4884"></span></p>
<p class="p1" style="text-align: justify;">Szent Atanáz (v.ö. Oratio contra Arianos II, 59) egy egyszerű, de  ugyanakkor találó magyarázatot hagyott ránk az embernek, mint Isten teremtményének természetes állapota és a Krisztusban Isten fiaként létezés dicsősége közti különbségről. Szent Atanáz Szent János evangéliumának szavaiból vezeti le magyarázatát: <em>„hatalmat adott, hogy Isten gyermekei legyenek; azoknak, akik hisznek az ő nevében, akik nem a vérből, sem a test ösztönéből, sem a férfi akaratából, hanem Istenből születtek”</em> (Jn 1 12-13). Szent János a „születtek” szót használja, kifejezve, hogy az ember Isten fia lesz nem a természet, hanem a fogadott fiúság szerint. Ez mutatja Isten szeretetét, hogy aki a teremtőjük, a hit által atyjuk is lesz. Ez történik akkor, amikor az emberek szívükbe fogadják a megtestesült Fiú Lelkét, aki így kiáltozik bennük: Abba, Atya. Szent Atanáz folytatja magyarázatát: a teremtett létezők, emberek semmilyen más módon nem lehetnek Isten fiai csak a keresztség által, amelyben Isten természetes és igazi Fiának Lelkét kapják. Pontosan ezért testesült meg Isten, hogy az ember képes legyen Isten fogadott fia lenni, és hogy képes legyen az isteni természetben részesedni. Következésképpen a természet szerint Isten helyes értelemben véve nem atyja minden embernek. Valaki csak akkor lesz képes kiáltani az igazságot: <em>„Abba, Atya”</em> (Rom 8, 15; Gal 4, 6) ha elfogadja Krisztust és megkeresztelkedik.</p>
<p class="p1" style="text-align: justify;">Az Egyház kezdeteitől fogva jelen van ez a meggyőződés, amint Tertullianus tanúsítja: <em>„Senki sem születik kereszténynek, hanem keresztény lesz” </em>(Apol. 18, 5). Karthágói Szent Ciprián találóan fogalmazta meg ezt az igazságot: <em>„Annak nem lehet Isten az Atyja, akinek az Egyház nem az anyja” </em>(De unit. 6).</p>
<p class="p1" style="text-align: justify;">A mai Egyház legsürgetőbb feladata, hogy azt a változást mozdítsa elő, amely  a lelki „klimával” és lelki „migrációval” kapcsolatos, tudniillik hogy a Jézus Krisztusban való hit elvesztése, Krisztus királyságának elvetése átváltozzon a Jézus Krisztusban való kifejezett hitté, királyságának elfogadásává, és hogy az emberek a hitetlenség lelki rabszolgaságának nyomorúságából Isten fiainak boldogságára, a bűnös életből a megszentelő kegyelemre jussanak.</p>
<p class="p1" style="text-align: justify;">A kereszténység az egyetlen Isten által akart vallás. Ezért a kereszténység soha sem helyezhető más vallások mellé, mintegy kiegészítésként. Aki azt mondja, hogy a vallások különbözősége Isten akarata, megsérti az isteni kinyilatkoztatás igazságát, amint ezt tévedhetetlenül állítja a Tízparancsolat első parancsa. Krisztus szerint a benne és isteni tanításában való hitnek le kell cserélnie az összes vallást, jóllehet ennek nem erővel, hanem szerető meggyőzéssel kell történnie, amint ezt Krisztus Király ünnepének reggeli dicsérete himnuszában mondja: “<i>Non Ille regna cladibus, non vi metuque subdidit: alto levatus stipite, amore traxit omnia</i>” („Nem kard, erő vagy félelem veti alá a népeket, hanem magasba emelve a kereszten Ő szeretettel vonz mindent magához”).</p>
<p class="p1" style="text-align: justify;">Csak egy út van Istenhez, és ez Jézus Krisztus, mert Ő maga mondta: <em>„Én vagyok az Út”</em> (Jn 14, 6). Csak egy igazság van, és ez Jézus Krisztus, mert Ő maga mondta:<em>„Én vagyok az Igazság” </em>(Jn 14, 6). Csak egyetlen természetfölötti élete van a léleknek, és ez Jézus Krisztus, mert Ő maga mondta: <em>„Én vagyok az Élet” </em>(Jn 14, 6).</p>
<p class="p1" style="text-align: justify;"><span class="s1">Isten megtestesült Fia tanította, hogy a benne való hiten kívül nem lehet igaz, Istennek tetsző vallás: <em>„Én vagyok az ajtó: aki rajtam keresztül megy be, üdvözül” </em>(Jn 10,9). Isten minden embernek megparancsolta kivétel nélkül: <em>„Ez az én szeretett Fiam, őt hallgassátok”</em><strong> </strong>(Mk 9, 7). Isten nem azt mondta:„Hallgathatjátok Fiamat és hallgattok más vallásalapítókat, mert az az akaratom, hogy különböző vallások legyenek”. Isten megtiltotta nekünk, hogy elismerjük más istenek vallásának legitim voltát: <em>„Rajtam kívül más istened ne legyen!</em> ”<em> </em>(Kiv 20, 3) és <em>„Ne húzzatok egy igát a hitetlenekkel! Mert mi köze az igaz voltnak a gonoszsághoz? Vagy milyen közösség van a világosság és a sötétség között? Hogyan egyezne ki Krisztus Béliállal? Vagy mi köze a hívőnek a hitetlenhez?<span style="font-size: 10px;">  </span>Hogyan fér össze Isten temploma a bálványokkal?”</em> (2 Kor 6 14-16).</span></p>
<p class="p1" style="text-align: justify;">Ha más vallások hasonló módon megfelelnek Isten akaratának, nem lett volna Mózes idejében Isten által elítélve az Aranyborjú (v.ö. Kiv 32,4-20); így a keresztények büntetlenül tisztelhetnék ma az új Aranyborjút, minthogy minden vallás ezen elmélet szerint Istennek tetsző utakon jár.</p>
<p class="p1" style="text-align: justify;">Isten az apostoloknak és rajtuk keresztül az Egyháznak ünnepélyes parancsot adott, hogy tanítsanak meg minden népet s minden vallás követőjét az egyetlen igaz hitre, megtanítva őket az összes isteni parancs megtartására, és hogy megkereszteljék őket (v.ö. Mt 28,19-20). Az apostolok és az első pápa, Szent Péter Apostol igehirdetésétől kezdve az Egyház mindig hirdette, hogy nincs üdvösség más névben, azaz más hitben az ég alatt, ami által az ember megmenekülhet, csak a Jézus Krisztus Nevében és a benne való hitben (v.ö. ApCsel 4, 12).</p>
<p class="p1" style="text-align: justify;">Szent Ágoston szavaival az Egyház minden időkben tanította: <em>„A keresztény vallás az egyetlen olyan vallás, amelyben jelen van a lélek üdvösségének egyetemes útja; mert ezt az utat kivéve, senki sem üdvözülhet. Ez egy fajta királyi út,amely egyedül vezet abba a királyságba,amely nem inog meg, mint minden ideiglenes méltóság, hanem egyedül áll szilárdan, örök alapokon. ”</em> (De civitate Dei 10, 32, 1).<em> </em></p>
<p class="p1" style="text-align: justify;">A nagy pápa, XIII Leó következő szavai tanúskodnak a Tanítóhivatal minden időkre szóló ugyanazon, nem változó tanításáról:<em> „Az a nézet, hogy minden vallás egyforma, arra irányul, hogy a vallás minden formáját lerombolja, különösen a katolikus vallást, amely az egyetlen igaz vallás lévén, nagy jogtalanság nélkül nem tekinthető egyszerűen egyenlőnek más vallásokkal” </em>(Humanum genus enciklika 16.).</p>
<p class="p1" style="text-align: justify;">Az újabb időkben a Tanítóhivatal lényegében ugyanazt a nem változó tanítást terjesztette elő a <a href="https://regi.katolikus.hu/konyvtar.php?h=149"><em>Dominus Jesus</em></a> dokumentumban (2000 augusztus 6). Ebből idézzük a következő fontos kijelentéseket:</p>
<p class="p3" style="text-align: justify;"><span class="s1">„&#8230;gyakran azonosítják a teológiai hitet &#8211; mely a Szentháromság egy Istentől kapott kinyilatkoztatott igazság elfogadása &#8211; és a többi vallásban élő meggyőződést, mely vallásos tapasztalat az abszolút igazság keresése közben, és nincs meg benne a kinyilatkoztató Isten elfogadása. Ez egyik alapja azon irányzatoknak, melyek csökkentik, olykor megszüntetik a különbséget a kereszténység és a többi vallás között“ (7). „Ellenkeznek tehát a keresztény és katolikus hittel azok a megoldási kísérletek, melyek Isten üdvözítő tevékenységét Krisztus egyetlen közvetítésének mellőzésével tételezik föl” (14). „Nemritkán javasolják, hogy kerülni kell a teológiában az olyan kifejezéseket, mint &#8220;egyetlenség&#8221;, &#8220;egyetemesség&#8221;, &#8220;abszolút&#8221;, mert ezek használata eltúlozva hangsúlyozza Jézus Krisztus üdvöt hozó eseményének jelentőségét és értékét a többi vallással szemben. Valójában azonban e kifejezések egyszerűen a kinyilatkoztatott igazsághoz való hűséget fejezik ki, mert a hit forrásaiból származnak” (15). „&#8230;</span>nyilvánvaló, hogy ellenkezne a katolikus hittel, ha az Egyházat pusztán úgy tekintenék, mint az üdvösség egyik útját a többi vallás mellett, melyek mintegy kiegészítik az Egyházat, sőt lényegében egyenrangúak vele, s együtt irányulnak Isten eszkatologikus országa felé” (21). „az Egyház &#8230; radikálisan kizárja azt az indifferens felfogást, melyet vallási relativizmus hat át és arra a vélekedésre vezet, hogy &#8216;az egyik vallás annyit ér, mint a másik&#8217; (Szent II János Pál <a href="https://regi.katolikus.hu/konyvtar.php?h=87">Redemptoris missio</a> 36)” (22).</p>
<p class="p1" style="text-align: justify;">Az apostolok és a számtalan keresztény  vértanú, főleg az első három századból, megkímélhették volna magukat a vértanúságtól, ha ezt mondták volna: „a pogány vallás és imádás egy út, amely ugyanúgy megfelel Isten akaratának”. Például nem lett volna keresztény Franciaország, az „Egyház legidősebb lánya”, ha Szent Remig ezt mondta volna Clovis-nak, a francia királynak: „Ne vesd meg a pogány vallás, amelyet eddig gyakoroltál, most imádd Krisztust, akit eddig üldöztél”. A szent püspök valójában másként beszélt, bár igen „durva” módon: „Imádd, amit elégettél, és égesd el, amit imádtál!”</p>
<p class="p1" style="text-align: justify;">Igazi egyetemes testvériség csak Krisztusban lehet, tudniillik megkeresztelt személyek között. Isten fiainak teljes dicsősége csak a mennyben, Isten boldogító színről-színről látásában lesz elérhető, amint a Szentírás tanítja: <em>„Nézzétek, mekkora szeretetet tanúsított irántunk az Atya, hogy Isten gyermekeinek neveznek, és azok is vagyunk! Azért nem ismer minket a világ, mert őt sem ismeri. Szeretteim, most Isten gyermekei vagyunk, de még nem lett nyilvánvaló, hogy mik leszünk. Tudjuk azonban, hogy amikor meg fog jelenni, hasonlók leszünk hozzá, mert látni fogjuk őt, amint van”</em> (Jn 1, 1-3)<em>.</em></p>
<p class="p1" style="text-align: justify;"><span class="s1">Minthogy Isten megtestesült Fia az emberiség egyetlen üdvözítője, semmilyen tekintélynek a földön – még az Egyházban a legmagasabb tekintélynek sem – nincs joga arra, hogy felmentsen más vallású embereket a Krisztusban való kifejezett hit alól annak biztosításával, hogy a különböző vallások mint ilyenek Isten által akart dolgok, Minthogy Isten ujja által írottak a maguk kristálytiszta jelentésükben, eltörölhetetlenül megmaradnak Isten Fiának szavai: <em>„Aki hisz benne, az nem esik ítélet alá, de aki nem hisz, az már ítélet alá esett, mert nem hitt az Isten egyszülött Fia nevében”</em> (Jn 3, 18). Ez az igazság érvényes volt máig minden keresztény generáció számára és érvényes marad az idők végezetéig tekintet nélkül arra a tényre, hogy egyházunkban egyes emberek ezekben az annyira állhatatlan, gyáva, szenzációhajhászó és konformista időkben nyilvánvaló megfogalmazásával ellentétes értelemben újra értelmezik ezt az igazságot, „úgy adva el” ezt, mint a tanfejlődés folytonosságát.</span></p>
<p class="p1" style="text-align: justify;">A keresztény hiten kívül más vallás nem lehet igaz és Isten által akart, mert az Isten kifejezett akarata, hogy az emberek higgyenek Fiában: <em>„Mert Atyám akarata az, hogy mindenkinek, aki látja a Fiút és hisz benne, örök élete legyen; és én feltámasztom őt az utolsó napon</em>” (Jn 6,40). A keresztény hiten kívül más vallás nem képes közölni a természetfölötti életet: <em>„Az örök élet pedig az, hogy megismerjenek téged, az egyedül igaz Istent, és akit küldtél, Jézus Krisztust”</em> (Jn 17, 3)<em>.</em></p>
<p class="p1" style="text-align: justify;">2019 február 8</p>
<p class="p1" style="text-align: justify;">+ Athanasius Schneider, a Szűz Máriáról elnevezett astana-i egyházmegye segédpüspöke</p></div>
    </div>
    
</body>
</html>